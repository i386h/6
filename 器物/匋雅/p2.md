<!-- { "loadSidebar": true } -->
　　官窑画片之与款识。其底面对径。两两居中。不稍偏斜。取其正也。乃所以谨贡献也。
　　曷贵乎康熙之青花。其色艳也。曷取乎有明之青花。其画工也。而西商重画之心。不如其重色。是以康窑梅花罐。颇有声价。
　　宣德成化嘉靖隆庆青花之秾艳者。又非康熙所及。
　　有明截筒之瓶。其式最蠢。（形如竹筒沿口微凹）而彩画恢奇极矣。望而知为胜朝物也。
　　乾隆窑变。半青紫。金彩双狮。凝（去声）于釉里。乃小水丞之美者。
　　天青一种。以康雍官窑为最美。所谓卵色天者也。
　　底足内之篆书雕款。先刻年号。后乃罩釉。以康雍天青为多。雕法有凸有凹。乾隆天青三足之爵。则系凸雕。蟹甲器皿之雕款。则皆雍正窑。亦有仿成化者。乃篆书黑款罩釉者也。雍正凹雕。又颇有细沙底不罩釉者。
　　红郎窑。华而不俗。郎廷极之所仿制者也。色正朱。若黯败似猪肝者。即不足宝贵矣。大盘以直径过一尺者为佳。有正圆者。有六角圆者。粉定开片大盘。亦以径尺许者为佳。
　　康熙彩。画手精妙。官窑人物。以耕织圆为最佳。其余龙凤番莲之属。规矩准绳。必恭敬止。或反不如客货之奇诡者。盖客货所画。多系怪兽老树。用笔敢于恣肆。西人多喜购之。若康熙六旬万寿节所制彩盘。边系淡抹红色之锦纹。中有万寿无疆四篆字。花卉毛。画法精绝。一空前古。

　　【卷上匋雅六】
　　国初官窑之大瓶。多系一道釉之仿古者。今世所贵之大凤尾瓶。大棒锤瓶。大颧音尊。皆客货之施彩者。官窑以雅饬为贵。客货彩画。则不嫌其诙诡也。是以康雍五彩之官窑。以盘盌为多。而有款大瓶。甚不易见（康窑豆彩人物大瓶又多仿成化款也）
　　古铜彩独推乾隆朝。花纹皆凸雕。夔龙云雷。青绿殊可珍玩。款皆篆书六字。或凸雕。或以金写之。
　　康熙客货彩盌。有画四五水鸦。或飞或起。一田父张两手欲捕之者。神情生动。橱石苍秀。真杰构也。康熙朝。画手佳矣。然客货所画类皆水浒西厢之故实为多。似此荒率野趣之笔。更不易购也。
　　康熙画龙。其眼较长。乾隆朝之龙眼。则正圆矣。西人之论中国贡物。均以雕绘龙形为至尊贵。而畸人逸士嗜瓷品者。又往往不喜龙也。
　　人物之大纤细者。往往面貌模糊。无所可观。新瓷釉汁较麤。尤易剥落。道光间。有一精于画瓷之良工。能将名人书画。摹入瓷茶杯之上。一方寸间。辄画五六人。眉目如生。工笔殊绝。较之秋声赋诸图。弥复精妙。亦异宝也。杯底篆有作者别号。惜余忘之矣。今则不能辄见也。
　　苹果绿之品凡十种。曰大瓶。高尺许。下半截多有荷花瓣。曰小瓶。口亦如大瓶之微侈。高不及尺而甚瘦。底足小而深置诸几上。患其不稳。唯应横陈于绫匣之中以供赏玩。釉汁滋润极矣。颜色亦淡雅可爱也。曰花盆。有圆有方。既高且深。曰苹果尊。状如苹果。口与项缩。隐于其肩之下。或有巨口者。则亦不缩项矣。曰太白尊。口小不及寸。项长不及半寸。肩腹及足。愈趋下亦愈大。足之围径尺余矣。有平雕围螭三面。以供折技梅。可以入画。曰盘。有极厚而极巨者。日盌。以状如草帽者为佳。即压手大杯也。日盂。即荸荠扁也。腹较皤。口与足略杀。曰印合。当时殊不贵印合。盖印合以宋之粉定。明之青花为最良。取其瓷颇旧。而不坏印泥也。未有新制印盒。以为珍秘者。是以苹绿小合。既见轻于当时。亦遂不增重于来叶。余初入京时。水盂大白尊之价值。皆远过于印合。余宁以四十金购青花龙凤之印合。不以三十二金留苹绿之印合。盖有由也。自后西人发明苹绿之说。而印合较少。阅时亦浸久。价乃比盂尊尤贵。且御窑只尚朱红其化为绿者。窑官以为变成它色。即挑出斥去。不得入于贡箱。孰知西人之贵重。变化若此其甚哉。吴婴公尝诵洪兆江咏苹果句曰。
　　绿如春水初生日。红似朝霞欲上时。
　　以况瓷之苹果绿。最为神妙。官窑只有朱红一种。一变为苹果绿。再变为豇豆红。皆朱红之化身。古无此名称也。苹果绿一合值千金。犹屡见之。而青花龙凤合璧之印合。竟不能再见。亦一奇也。豇豆红昉于明。而康熙末年。则往往有之。制小而色败。俗所薄为乳鼠皮者是已。然亦颇有苍润可喜之品。其甚劣者。则黯敝似灰。大氐豇色瓷类。有绿则润。无绿则枯。有绿则真。无绿则膺。绿而不润。燕石居多。润而不绿俗所谓美又霁者非欤。

　　【卷上匋雅七】
　　真坏假彩。俗谓之后上彩。以过枝盘盌为最多。固也。若彩瓷之伤釉者。亦可用后上彩之法以补之。则谓之补彩。
　　印合以方为贵。以大为贵。以白刃贵。以凸雕为贵。
　　茶叶末中。有绿色一种。瓷质甚细。异于常品。而与新桔蟹甲鳖裙三者。又迫不相侔。
　　明粉定印合。有形如战鼓者。上盖面平。面与下底又各皆微杀。是以颇贵于磨盘式也。磨盘之与战鼓。毫厘之差。千里之谬。式样之不可苟也如此夫。宣德祭红。色匀而釉厚。光采动人。底足之釉。垂垂如漆。所谓大红宝石釉者也。

　　【卷上匋雅八】
　　瓷品最重画工。绣品亦然。刻玉刻木。莫不皆然。明瓷画手。皆奕奕有神。康熙青花五彩。亦颇仿明瓷。至雍正则画益美。然以花卉为最工。人物则不及康熙远甚。尤以画美人之瓶罐。不能见重于后世。康熙彩画。钩勒面目。亦用蓝笔。久而弥彰。雍正易以淡頳。于画理则甚合矣。而易于模糊。往往鬙鬟高耸。衣裳如新。面目已不复可辨矣。其纒足作新月形者。社会恶状。为外人所笑。且仕女文弱之态。千篇一律。无诙诡尚武之精神。是以其人物较逊于往代也。至如花卉之妙。巧夺造化。尤以秋海棠为独步。鲜红嫣润。真绝代尤物。足以超前古越来今矣。
　　豆青釉净而色美。雍正官窑所制两耳之瓶。若礼记投壶之壶式。底有两眼。可以穿带也。西人重豆青。不重东青。（柬窑所造之青色）以柬青多有牛毛纹。乃谓釉质之不均。由于瓷力之不称。是以哥窑虽古。几无过而问者。吾华重柬青。先亦不甚重豆青。重之则近年事也。始于目本人。而欧美做之。
　　康熙初年之太白尊。满身多有牛毛纹。其式样亦较晚年加大。晚年之大白尊。制小色劣。肩颇削垂。而不甚耸起也。
　　青花画片。以一鹰一熊为佳。瓶曰英雄瓶。罐曰英雄罐。亦有作三兽者。兽之佳者。嘘气为云。毛縿欲动。又五采之所不能及也。

　　【卷上匋雅九】
　　洗者。洗笔者也。敞口而巨者。谓之洗。而面盆近之。盆以洗手。且洗面者也。其口敛而加小者。谓之水丞。则盂之属也。
　　瓷品书画。鉴家品评精审。往往逾越市人。至其收藏家魄力雄厚。亦远胜于肆廛。一皿之小。一帙之傲。一为考究渊流。每津津其乐道之。是以征求典籍必于耆旧之门。捜剔珍奇。颇笑暴富之子。
　　苹果绿小瓶。每枚只数寸。而在美洲之圣鲁意斯会场。则值美金五千。今且倍之。圆印合亦值美金千圆也。
　　美国赛会税重。凡物价五分之二。故获值亦昻。西人虽甚重吾华旧瓷。然以之赴赛，则嗤之以鼻。抱残守缺，骨董家所谓卖一件即少一件。于工商新学。毫无进步思想。彼其赛胜宗旨。亦盲人骑马而已。并不能如矮子观场也。
　　庚子后。所出五彩遇枝之盘盌甚伙。有桃实八枚缀于枝上者。索价亦甚鉅。过枝云者。自此面以达于彼面。枝干相连。花叶相属之谓。皆雍正官窑也。桃实虽华腴。而究少风趣。较之癞葡萄之茗盌。抹红缨桃之杯碟。（三者道光窑之过枝者也）又有霄垠之殊。持比红梅鹌鹞雍正枝盌。则又自惭形秽矣。
　　厂人所谓硬片云者。盖指瓷品而言。又目字画为胶卷。犹之硬彩软彩之别。皆市声也。
　　成化彩盌。表里各画葡萄果一枝。果凡五六朶。朶紫而基碧。光景常新。枝叶虬结处。袅袅欲动。最难得者。内外彩色花纹。不走一丝。映日光照之。不知其为两面彩画也。又有抹红青花画龙者。盌式有如押手杯。四角各有凹痕一道。此种式样。有影青龙物薄如纸者。又于过枝夹彩两种外。别树一幭。真明窑也。以意揣之。仙葩珍卉。当时盖无奇不有。决不止此数种。昔人每谓成化款。皆康雍所仿。而使今世之人。抱有生晚之悲者。非确论也。殆因嘉靖万历采画太麤。遂谓成化之精美者。尽出自摹本。青胜于蓝。而岂其然哉。康熙抹红。其色正朱。鲜明夺眼。断非雍干所能及。若官窑彩盌。尤为佳绝。

　　【卷上匋雅十】
　　永乐影青脱胎盌。最为可贵。脱胎乃瓷质极薄之谓。若画之没骨者。盌形往往不能正圆。亦脱胎岁久所致。其所影之花。两面莹澈。可以互鉴。惟款识亦然。康熙且无从学步。足见胜朝盛时。工业精良。亦颇陵越奕禩也。
　　草帽式之盌。状似押手杯而大。以康熙三彩为最多。釉质画片。均嫌麤糙。鱼子蓝表里一色。要亦不甚可贵。其宣德六字款者。书法绝佳。豇豆苔绿。又多水眼。乃希世之珍。
　　两面苹绿之果盘。有直径七寸者。宣德以华贵胜。成化以幽靓胜。康熙在二者之间。雍正则望尘莫及矣。
　　釉裹红一种。以康熙朝为独擅胜埸。雍正朝亦间有之。后此则广陵散矣。芦菔尊。苹果尊。二者尺。寸颇小。几与苹绿争价。大鱼缸可容五斗。油葫芦瓶。高不及尺。价相若也。器不论大小。小者之价。或且逾于大者数倍焉。
　　彩瓷先上底釉。后画花采。
　　釉里红之制法。系以花采融入底釉之中。白地红龙者居多。亦有作双螭及串枝莲者。红之中又往往有苔点绿。纯庙以来。所不能仿也。

　　【卷上匋雅十一】
　　芦菔尊。似梅瓶而瘦。形如白芦菔。梅瓶。小口宽肩长身短项足微敛而平底。
　　历代瓶式。不相沿袭。递嬗递变。可得而言。
　　明之祭红。厂人误为郎窑者也。其瓶式有观音尊。有油锤。有饽饽凳。而无大棒锤。康窑青花五采。略同明祭。而皆有大棒锤。其大棒锤一种。初年较巨。晚年较小。晚年之青花棒锤。又多有画草虫者。下逮雍正朝。五采则多软棒锤。纯釉则多仿古。至乾隆又一变。其花瓶式样。则在观音尊软棒锤之间。望见其式样。即可决为某朝之物。不必于彩色画笔中求之。而况于款识也耶。
　　乾隆九江瓷大瓶。多有形如竹筒。而特宽博。上下收缩。作圆式。若盘之一覆一仰者。俗谓之蹬笼罩。亦寻常式样耳。
　　明瓷花觚。与康雍迥别。康雍觚式。腰际凸起。而明瓷直下。无波折也。
　　乾隆柬青窑变各瓶。有匀配三羊头于肩际者。有无羊赏者。形式又在饽饽凳玉壶春之间。其较小者。更有积红积蓝茶叶末诸色。
