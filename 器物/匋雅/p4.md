<!-- { "loadSidebar": true } -->
　　胭脂水为康熙以前所未有。釉薄于蛋膜者。十分之一。匀净明艳。殆无伦比。紫晶逊其鲜妨。玫瑰无其娇丽。客货虽系疙疸釉。而鲜妍古润。声价亦高。干嘉以后。每况愈下。不堪入目。若乾隆初年御制之品。亦尚有追踪雍窑者。然而仅矣。
　　雍正套杯。有粉彩花卉或人物。有黄地而夹绘花蝶者。其夹彩一种官窑。客货又不甚悬殊也。
　　套杯小至大。一至十。
　　瓶罐亦有浆胎者。仍以粉定与青花为多。彩绘则偶一遇之耳。
　　浆胎青花。以画兽者为最细。不仅以色胜也。

　　【卷上匋雅十八】
　　青花之浆胎者。必开片。西人甚重之。
　　青花开片之花瓶。尺寸每不甚高大。又俱无款识。朱明康雍。皆有之。亦有下逮干窑者。若雍窑鼻烟壶。形式虽劣。画片殊佳。殆皆当时药瓶耳。
　　雍窑胭脂水夹彩之小盌。逊于御制小酒杯运甚。盖画笔麤也。干窑又多系绿里。嘉庆仿之。画笔均劣。亦殊可憎。
　　吾华瓷品尚矣。而今不古若者。原因甚繁复也。曰胚胎。昔之土质细腻。今则麤劣矣。曰手工。昔之模范精整。今则苦窳矣。曰釉质。昔之垩泽莹润。今则枯燥矣。曰彩色。昔之颜料鲜明。今则黯败矣。曰式样。昔之古意深厚。今则俗恶矣。曰画手。昔之写生雅致。今则蠢谬矣。曰火侯。昔之出窑完美。今则薛暴矣。居今稽古。度越前修。要其大恉。厥有二端。康雍两朝瓷业。空前绝后。乾隆雕绣最工。独于瓷器退化。唐英着说。朱琰述文。或详当时之制度。或考往代之流傅。彩绘弗彰。惟矜朴素。非其文字之不工。亦时世有以限之也。先乎康雍而生者。不知有康雍之昌明。后乎康雍而生者。不能臻康雍之绝诣。不先不后。而生于康雍之朝者。虽文美之可观。而又无古雅之足言。瓷犹园也。富人润屋。广厦万间。终不若旧家池馆。衰柳残荷之别饶野趣也。又况佳山胜水。岩壑万千。异草奇皑。珍禽怪兽。如游艮岳。如入山阴。绝非经营拳石。拂拭盆松者。所能梦见也耶。积三百余载之菁华。一旦大暴于世。先朝美术。触手如新。斯其难得者欤。华瓷冠绝全球。而华人初不知其可宝。殆真所谓圣不自圣。民无能名者也。列强交通。东西角腾。而吾华独占最优之名誉。于昰欧美斐澳。恐后争先。一金之值。腾涌千百。茗瓯酒盏。叹为不世之珍。尺瓶寸孟。视为无上之品。且又为之辨别妍媸。区分色目。探赜索隐。造精诣微。豇红苹绿。则析及豪芒。御窑客货。则严其等第。浣纱贫女。一入吴宫。射钩贱士。遂为齐相。容光焕发。熏沐有加。吹嘘判其莞枯。顾盼增其声价。波斯碧眼。隔重泽而输将。饭酸儒。掷重金而弗吝。椎理发冢之子。亏玉盗库之夫。凿险缒幽。以真换赝。或豪夺虞剑。或巧赚兰亭。教子升天之杯。实为祸苗。清明上河之图。且兴大狱。已亥丙午。辇致避暑山荘法物于都下。凡数十万件。以每件三五百金计之。至谓可抵甲午庚子两次大赔款。其较为蕴藉者。亦谓创设一大博物院。足以辉映五洲。万口同声。有由来矣。其难谓者又一也。嗟嗟寂翁。平生已矣。缁尘憔悴。雪刺盈颠。远念故邱。百无可说。独此区区眼福。在现在世界中。亦几几乎登峯造极。斯亦京华二十载之薄有所得也。偶忆宗伯船娘事。母亦哑然失笑也耶。

　　【卷上匋雅十九】
　　旧瓷疵颣百出。足为盛德之玷。驵侩奸商。诪张为幻。弥复出人意表。今者摘隐抉伏。几于禹鼎铸形。又考古者所宜知也。揣形剂色。诣苦心孤。羼赝迷真。抽新换旧。润者而使之枯。整者而使之缺。熏百道。瘗浸三年。虚冒仿古之称。阴陁作伪之技。此其较易然暁者也。纯色(即所谓一道釉者是也)之皿案磨布擦。细纹如毛。或若枯腊。则所谓之伤釉。硬彩大绿。年久坼裂。粉墨亦然。厥价锐减。则谓之崩釉。崩釉者可施描补。伤釉者独无挽救。瓶盂口径。微有剥落。大醢小疵。不亏全体。则谓之毛边。（亦谓之茅边）瓶颈跌损。截之使齐。配以它盖改而为罐。则谓之磨边。毛边者十折二三。磨边者十折八九。沸浆注盌。潘不及半。底遂裂。状如难爪。则谓之爪纹。沈满其盌。口乃惊破。或触或震。亦成直缝则谓之冲口（腹纹亦有冲裂者）爪纹者无足重轻。冲口者须分长短。嘉道之物。嫌于近代。或艰摹拟。伪去其款。则谓之磨底。破盌之底。嵌于新瓶。款真物假。天衣无缝。则谓之假底。磨底者有值鉅金。假底者一文不值。火候骤紧。敛釉露骨。既稀且微，若断若续则谓之缩釉。随意挂釉。不令到底。宋元器皿。往往有之。则谓之短釉。缩釉者苦心鍳别。短釉者一览而知。坯质偶松。土浆不匀。火力折之。厥有短缝。则谓之窑缝。釉初离火。冷气骤袭。鸾纹不透。止在一面。则谓之冷纹。冷纹者瓷质未伤。窑缝者不为亏缺。釉汁未干。两皿相并。黏而为一。擘之使开。则谓之黏釉。物相擎触。幸未啸裂。但损釉质。或及胎骨。则谓之磕碰。黏釉者病在先天。磕碰者不至瓦解。良釉经火。变为他色。浓烟熏翳。乃如泼墨。则谓之串烟。釉汁星星。光未发亮。火气蒙罩。如饧和饴。则谓之麻癞。串烟者浓淡攸分。麻癞者精神顿减。其有素瓷真款。加绘彩釉。重复入窑。烘之使干。命曰真坯假彩。尤为翻空出奇。他若补耳补足配颈配嘴换梁换盖义环（用义髻之例）义柄。则又百出不穷。莫之能究诘者已。

　　【卷上匋雅二十】
　　近出雍正仙女小盌，树叶为衣。眉目佼好。手携锄药之铲。鲁之谗鼎也。
　　雍正豆彩酒杯。仿明成化六字款。多画极精致之人物。每只各有故事一则。若陶渊明林和靖米元章周茂叔之类。不可枚举。以视道光无双谱。有仙凡之别。精麤雅俗。盖不可以道里计。且彩色式样。无一相同者。款字神似隋碑。尤令人叹为妙绝。
　　明祭有榎眼厚釉。满开小片而深紫者。有无眼无纹片之薄釉。而明如镜赤如血者。则谓之亮釉。尤为希世之珍。
　　明祭薄釉。又有赤色中微带金黄色者。纹如牛毛。亦颇雅饬也。
　　雍正小瓶。色似白非白。鑴有暗螭。灯下辄露异光。所谓影青（一作隐青）者也。
　　均窑笔洗。紫蒨弥望中。作曲蟮走泥纹。底有数目号码。糊以芝麻浆釉。其底上鑴有横直字样者。皆非人世间物也。
　　胭脂红盌碟。多系内层洁白。薄几如纸。其小碟有作两面脂红者。四角凹圆。尤为难能可贵。
　　脂红小盌。以荷包式六字圆款者为佳。其盌口徽侈者。谓之栗子杯。时或椠有暗龙系四字方款。色亦较深。各有妙趣也。

　　【卷上匋雅二十一】
　　苹果绿瓶盂等件。有似老苔荡漾积水中。徽放金色毫光者。洵为凤毛麟角。不易经眼者也。
　　雍正官窑葵绿小碗。亦系楷书方款。高二寸。口径寸半。底徽弱。俗谓之筩子杯。
　　筩子杯高。墩子杯矮。而上下分寸。相悬无几。若口下敛缩至底足而颇小者。则谓之莲子杯。
　　莲子杯以盛莲子得名。亦犹之栗子杯。盖果盌之小者。非谓其状如莲子也。莲子杯也者。又即所谓荷包式小盌者也。以胭脂红荷包式之小盌。厕诸葵绿筩子杯之列。则真秀美无伦矣。
　　日本颇贵重广窑。目为泥均。价或逾于真均。亦可诧也。
　　干窑如来宝相。金碧荘严。穷工极巧。其素瓷观音像。容色沉沉。亦能使人肃然起敬。大氐窑烧佛像。亦推雍干两朝为绝诣。后有作者。蔑以复加。叹观止矣。
　　康窑客货瓷块。亦多画单个人物。大氐小说家言。
　　今之螭虎。其古者夔龙之流亚欤。欧人重鹰狗。华人则重鹰熊。独至于狮。中西兼重之。雕绣皆然。此不第画之瓷品也。
　　唐康熙无款豆青大盌。中现四鱼。釉里红之仿元瓷者也。雍正小碗。白地红鱼。又有四幅三果三菱者。皆釉里红也。系官窑六字款。三果以画桃子荔支石榴者为多。亦有杂以他果。不拘一格者。
　　康熙御制款小饭碗。款系红紫天青湖水各色。四字堆料。笔法整饬。古月轩款所由昉也。碗地各色俱备。而以粉红淡黄天青深紫为最娇美。盌上夹绘彩花。有四巨朶者。有整枝花朶者。价颇不赀。所谓夹彩者也。其花朶中嵌有万寿长春等字者。价为之稍减。近亦不能多觏云。

　　【卷上匋雅二十二】
　　有一种采盘直径不及尺。四围绝宽展。高约二寸强。系淡色胭脂水。细腻熨贴。极平而极匀。在雍正朝。宜准为特色。每盘亦各画鹌鹑梅竹之属。红碧鲜艳。望而决为宪庙时代物。余自覩眼力。百不失一。瓷界推为名宿者也。及翻枧款识。则天青堆料。干雍年制四字。书法工整。与雍正精绘之杏林春燕盌款字。正复相似。所谓古月轩料款者也。翻覆端详。不禁骇叹。康熙有硬彩。无粉彩。有软棒锤（此式惟雍正以后始有之）瓶。周身硬彩。仅于肩上画云气一遭。钩以粉彩。余定为雍正初年所制。间者叹服。此种彩盘。当是世宗末年。造坯绘彩。迨纯庙临御。始填款耳。世宗御宇十三载。写此款者。当即是康熙时人。惟康熙款似虞永兴。此款略似伊阙佛龛。不知是否一人。若寻常官窑之楷款。康熙初年为一人。未叶主雍正为一人。雍正篆款。与乾隆初年。又为一人。余所见胭脂水佳者。皆雍正官窑。而乾隆以后。客货居多。虽有款识。往往颓败似肝。颇深厌其堆垜疙疸。了无意味。实则乾隆朝之胭脂水官窑。绝少经见者。岂显晦不时。前此未尝发现耶。抑过此以往。彩色全非。不谨一胭脂水耶。学问之道。至无穷尽。颀儿谓骨董家学。无所谓毕业。真有味乎其言之也。宫盘彩色奇丽不但脂水神肖雍正。即粉墨红绿各彩。亦无一不肖者。惟画手亦然。余定为乾隆元年所填款。岂虚语哉。有识者不当以乾隆朝物目之也。（许见世界瓷鉴）

　　【卷上匋雅二十三】
　　苹青尊盂。往往有绿片漫阔甚属难得。而一串浓烟。则颜色黯败。声价为之败损矣。
　　康雍彩画瓶件。以花鸟或野兽为最上。以人物论。则袍笏不如甲胄。若美女之纤纤玉笋。则品斯下矣。
　　乾隆积红水盂。有似康熙荸荠扁而颇巨者。但无款耳。
　　雍正官窑。有一种天青小钵。颜色较深。直径五寸弱。无底足而有六字篆款。釉质甚细。其绝佳处。正在不开纹片。
　　豆青小石榴尊。雍正六字楷款。向来众人遇之。今不然矣。但使项无残缺。虽失去上盖。犹为奇货可居。
　　雍正御制盌之抹红夹彩者。亦殊精绝。
　　康熙六字蓝款。荸荠扁之水盂。有天青薄釉者。表里一色。声价一如苹果绿。其天青小观音尊。口内亦上色釉。康熙六字款。（状色亦绿之如苹果小瓶）价又相若也。康窑天青如意尊。并系内外薄釉。且有凹雕篆款。底上亦罩以天青色釉者。
