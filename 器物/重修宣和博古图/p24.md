<!-- { "loadSidebar": true } -->
　　右通盖髙六寸深二寸八分口径长四寸八分阔二寸三分重二斤四两有流有鋬无铭是器通体饰以夔纹盖亦如之制作华大槩与周祖戊匜形制相近但阙其铭耳

　　右髙四寸三分深二寸九分口径长九寸四分阔五寸容三升四合重三斤九两有流有鋬四足无铭是器以牛首为鋬易曰坤为牛牛地类故其足斥以地之数偶而不奇马天类故其足圜以天之形圜而不方今其足牛也斥而偶方而不圜乃知莫不有法象耳匜盥洁之器将以达其诚是亦若郊牛茧栗以将其诚而已

<子部,谱录类,器物之属,重修宣和博古图,卷二十一>
　　右髙一寸二分深一寸一分口径三寸容三合重五两有流铭二十二字曰始建国元年正月癸酉朔日制按汉新室当孺子婴初始元年戊辰十二月改为建国此言元年正月则当是明年己巳嵗制此器也此器形制如盂而浅且其旁复出一流与匜略不相类迨见其识文乃知匜也然所容三合其器特小恐几格间所用者耳

　　右髙四寸三分深二寸四分口俓长八寸阔四寸九分容二升重二斤八两有流有鋬四足无铭鋬饰以兽而有首足鳞爪如龙廼螭也匜盥手之器而所饰如此意亦有寓焉盖螭为少仁多威之兽未审厥意果何在也

<子部,谱录类,器物之属,重修宣和博古图,卷二十一>
　　右髙四寸五分深一寸八分口俓一尺四寸三分耳髙二寸二分阔二寸八分容一斗重十七斤有半三足铭十有七字曰齐侯作楚姬寳盘先是得楚姬匜其铭曰齐侯作楚姬寳匜今复见其盘正一时物也故名之曰匜盘焉按齐与楚从亲在齐涽王之时所谓齐侯则涽王也周室之末诸侯自王乆矣铭其器以侯称之尚知止乎礼义彞器法度所自出故其铭如此

<子部,谱录类,器物之属,重修宣和博古图,卷二十一>
　　右髙二寸一分深一寸五分口径一尺【阙】　耳髙二寸阔二寸八分足径九寸五分容【阙】升三合重一十斤十两铭十有八字曰鲁正叔作按鲁周公所封自伯禽之国而蕃衍始大为天下显诸侯且号礼义之邦者以周公之圣风化所本余膏賸馥泽后世而不竭焉其世叶与周相为盛衰至战国时而仲叔季之氏族遂分其国然所谓正叔虽不见于经传必鲁之公族也

　　右髙五寸深四寸三分口径一尺一寸容一斗四升六合重四斤六两三足无铭洗所以贮水也是器隠起七星两两三三参差相比几至千百灿然可数夫水之于五行于方为北斗之于天于位亦为北故诗曰维北有斗然则饰以七星以方求之耳又况水气之在天为云水象之在天为汉而斗实运于其间曰且有挹酌之形则又以类得之矣古者之设洗亦尝祖天地之左海故洗当东荣水在洗东其设洗犹然矧夫设饰之义可无意欤是器致饰稠叠特为缜细非他洗可比良足寳者



　　右髙六寸深三寸一分口俓一尺四寸足径五寸九分容八升二合重七斤有半无铭洗中环以三鱼而中作一大龟负一小龟于上昔者河出图龙载之洛出书龟载之以河出于天而龙天类也洛出于地而龟地属也且介虫三百六十龟为之长是谓四灵昔人以防吉凶别是非莫不本于此故于是饰之洗而法象焉盖取其负图之状此易所谓天生神物圣人则之故伏羲氏体之而画八卦也因其所饰而寓以微意乃尚象之义兹三代之器宜其法如此



　　右髙五寸一分深三寸一分口径一尺四寸足径六寸三分容九升二合重七斤无铭中饰一龟而三鱼环之龟于鳞属为之首故鱼从之且器环以三鱼者从之之象也洗贮水之器言其类故有取于龟鱼焉是器复有足而足间复有三窍可以为缭络之地此尤异于它器也

<子部,谱录类,器物之属,重修宣和博古图,卷二十一>
　　右髙四寸一分深四寸口径八寸八分容六升三合重一斤两耳铭六字曰阳嘉四年朔令按孝顺帝即位之十年改年纪曰阳嘉凡四年兹器曰阳嘉四年葢谨其所造之歳也曰朔者朔月也曰令者时令也字之右状鱼之形字之左复作鹭以鹭习水而捕鱼其犹习于礼而得民之譬也洗盥手之器于此以奉祭祀交神人非茍然者谨其歳时且象而规之盖不能无微意耳

　　右髙三寸四分深三寸二分口径一尺四分容八升有半重三斤六两两耳无铭两汉去古未逺而制作之间尚有三代典刑故方之后世为有法是器以蟠夔为耳而雷纹相错考诸鼎彞莫不饰此而汉得以宗之于是自汉而下无传焉然则求三代之遗法当于汉得之耳

　　右髙三寸四分深三寸三分口径七寸八分容四升有半重二斤三两无铭其器类阳嘉洗然中饰以二鱼笔画不繁缛而简古真汉物也且鱼与水相须之物于是洗皆旌以鱼又汉之姜诗尝有双鲤之祥当时颇髙其行得非用为雅制耶昔人于动作间无所不致其义岂特于此见之

　　右髙四寸一分深三寸四分口径七寸五分足径四寸四分两兽面鼻串圜环环径各一寸二分容五升重一斤十有一两无铭是器纯素无纹特自然之色青碧相间非智巧所能到者

<子部,谱录类,器物之属,重修宣和博古图,卷二十一>
　　右髙四寸二分深四寸一分口径七寸四分腹径七寸六分容六升重二斤十有三两有铭在其唇曰梁山铜二斗鋗重十斤元康元年造外复有一扶字按汉孝宣帝即位之十年乃改元康而是器葢元康元年造也其扶字乃号耳如好畤鼎之用山字是也梁山铜者纪其贡金之地梁山于汉初为孝王之封梁山依山鼓铸为国之富故在孝王时有罍尊直千金戒后世寳之则梁山之铜有自来矣其后梁之子孙分其国为五则在孝宣时亦不替贡金之职耳

<子部,谱录类,器物之属,重修宣和博古图,卷二十一>
　　右髙六寸二分深六寸口径一尺一寸九分两耳各长二寸二分各阔二寸容一斗五升重九斤十有二两铭十有七字曰伯索史作季姜寳盂其万年子子孙孙永用夫季姜之称于书传多指妇人言之如诗所谓孟姜是也彼曰孟姜而此曰季姜者乃其序耳伯索史作季姜盂则知为季姜而作也是器圜而锐其底非执不能定也宜古人于此寓意焉

　　右髙四寸六分深四寸五分口径五寸九分两耳连提鋬容六升重一斤十有二两无铭是器形如罂纯素无纹连贯以提梁便于将挈也然与商周之器制度不类宜列于汉

　　重修宣和博古图卷二十一
<子部,谱录类,器物之属,重修宣和博古图>
　　钦定四库全书
　　重修宣和博古图卷二十二
　　钟总説
　　钟一【一十七器】
　　周
　　齐侯镈钟【铭四百九十二字】
　　齐侯镈钟一【铭八十五字】
　　齐侯镈钟二【铭七十三字】
　　齐侯镈钟三【铭八十一字】
　　齐侯镈钟四【铭七十二字】
　　蛟篆钟【铭五十二字】
　　迟父钟【铭四十字】
　　聘钟【铭一十五字】
　　寳和钟一【铭二十二字】
　　寳和钟二【铭二十二字】
　　寳和钟三【铭二十二字】
　　宋公防钟一【铭六字】
　　宋公防钟二【铭六字】
　　宋公防钟三【铭六字】
　　宋公防钟四【铭六字】
　　宋公防钟五【铭六字】
　　宋公防钟六【铭六字】
　　钟总説
　　圣人之作乐也文之以五声播之以八音而八音之始必原于律吕律吕之气肇于黄钟黄钟之生而平于中正则铸之金磨之石系之丝木越之匏竹其大不过宫其细不过羽或戛或击或搏或拊一合焉一止焉而乐由此以成矣然八音之器语其制作既肇于黄钟之数而上下相生月律互间周一嵗之月十二数而金奏举其余丝竹之类必因钟律以求协而同归于和者为备乐然则钟固乐之始也其大者为特钟则独垂其一是律倍黄钟之数而成者也其小者为编钟是律数不倍十有六枚而同一簴者也有镈焉则大于编钟而减于特钟者也考之周官凫氏所以镕范者有两栾而为铣铣间则有于而鼓钲舞与之相次其上为衡甬旋虫以属于簴而体备枚篆攠隧之饰焉且特钟编钟至于镈之为器小大虽殊凡兹致饰惟一而已此先王之法也由汉以来浸失其传枚所以节声而长短异状衡甬旋虫所就以固结而易之为系以下垂枚短则声不能节而有隆杀易之为系以下垂则动摇而有余韵参杂相紊雅正或乖而能知之者防襄不世出良可叹夫今之所获上追商周下逮秦汉古法具存固可因器以考其声因声以为其乐将见濩武之遗音可复于斯日矣顾不美欤

<子部,谱录类,器物之属,重修宣和博古图,卷二十二>
<子部,谱录类,器物之属,重修宣和博古图,卷二十二>
<子部,谱录类,器物之属,重修宣和博古图,卷二十二>

　　右髙一尺七寸五分钮髙二寸一分阔二寸三分两舞相距一尺一寸八分横九寸四分两铣相距一尺四寸七分横一尺二寸三分重一百二十二斤八两铭四百九十二字按是器今考其铭文有曰师于淄陲按太公吕望周封于爽鸠之墟营丘之地是为齐郡今临淄是也曰命汝政于朕三军肃成朕师旟之政州申以诰戒之辞也曰咸有九州则齐之封域有所谓临淄东莱北海髙宻胶东太山乐安济南平原盖九州也曰处禹之都者齐四岳之后四岳佐禹有功封于申吕故言处禹之都也曰不显穆公之孙其配公之而公之女者盖古之彞器不独铭其功业而又及其配偶之事是犹诗言齐侯之子衞侯之妻东宫之妹邢侯之姨皆纪其当时婚姻异姓之国也曰择吉金用作铸其寳镈者镈钟属也王安石解其字以谓厚以厚物为大薄以薄物为小镈从薄训小故也国语曰细钧有钟无镈尚大故也大钧有镈无钟尚细故也以此推之则镈比特钟为小比编钟为大今此钟铭曰镈考其形制乃大于钟盖春秋之时礼乐征伐自诸侯出而等夷制度无复先王之法而妄自夸大耳以周官制器则首言钟师而以镈师为之次是其大小自异而此制器之时盖齐之中世其实周钟也详其铭彧受锡者三一曰锡汝厘都其县三百国徒三千二曰锡汝车马戎都厘仆二百有五十家三曰锡乃吉金鈇镐错镠鋈鑢乃用作铸其寳钟彧盖齐之巨臣以勲庸显者其锡蕃庻如此其铭之铺张又如此此臧武仲所谓作彞器铭功烈以示子孙以昭明德者也齐之中世桓公之业替焉文字之传尚复灿然可观若此周监于二代郁郁乎文哉信矣

<子部,谱录类,器物之属,重修宣和博古图,卷二十二>
<子部,谱录类,器物之属,重修宣和博古图,卷二十二>
<子部,谱录类,器物之属,重修宣和博古图,卷二十二>
<子部,谱录类,器物之属,重修宣和博古图,卷二十二>
　　第一器髙一尺五分甬长三寸七分径一寸二分两舞相距四寸五分横三寸二分重二十八斤铭八十五字第二器髙一尺一寸六分甬长四寸五分径一寸两舞相距六寸五分横四寸六分重三十一斤有半铭七十三字
