<!-- { "loadSidebar": true } -->
　　右通盖髙一寸五分耳髙五分阔二分深八分口径一寸二分腹径一寸六分容半合共重三两三足无铭凡鼎之属大曰鼐中曰鼎小曰鼒故诗言鼐鼎及鼒言自大以及小也王安石字説谓鼒鼎之有才者盖大鼐则孕其气而鼒则小有才而巳是器又规仿鼒而为之其小可置诸掌错金银为华饰以七宝瑟瑟辉映其上盖非食饮之器正恐置之几格间如研滴之具然自祖宗以来最为旧物藏之府库有日矣此器一出便觉映照同类者制作近于凡陋然典刑精致定非俗工所能模铸要之汉室物也



　　右通盖髙三寸耳髙一寸阔九分深一寸二分口径三寸三分腹径三寸五分容三合共重一斤二两三足无铭按此器耳附于外形圜而匾上有三螭以戯于盖足与耳皆为螭形务作竒巧比汉器尤不典殆唐人所造耳

　　重修宣和博古图卷五
<子部,谱录类,器物之属,重修宣和博古图>
　　钦定四库全书
　　重修宣和博古图卷六
　　尊罍总説
　　尊一【一十八器】
　　商【一十四器】
　　持刀父癸尊【铭三字】
　　祖戍尊【铭五字】
　　蜼尊【铭八字】
　　父已尊【铭三字】
　　尊【铭三字】
　　父乙尊【铭五字】
　　父丁尊【铭二字】
　　立戈癸尊【铭四字】
　　从尊【铭三字】
　　祖丁尊【铭五字】
　　兄丁尊【铭八字】
　　持刀父已尊【铭七字】
　　谏尊【铭七字】
　　龙鳯方尊
　　周【四器】
　　月星尊【铭四字】
　　召公尊【铭七十二字】
　　髙克尊【铭五十八字】
　　师艅尊【铭三十二字】

　　总説
　　在昔三代盛时凡酌献祼将通用于人神之际故酌献用于人亦用于神祼将所以礼神亦所以礼人是以尊罍彞舟相为先后而行之然周官羃人先尊以尊尊而彞卑小宗伯先彞以言其用则先彞耳用以祼既祼则已尊用以饮饮则必有继之者故继之必资诸罍此诗所谓缾之罄矣维罍之耻之义也于司尊彞之职有六尊言其数复言其名酒正之职有八尊言其数不言其名者盖八尊所以广六尊之数也至于罍则一种而已有六罍所以副六尊耳夫尊有六而在周则设官以司之辨其用与其实故有谓之献谓之象则凡春祀夏禴其朝践再献之所用也谓之着谓之壶则凡秋尝冬烝其朝献馈献之所用也谓之泰谓之山则凡追享朝享其朝践再献之所用也若夫尔雅不言尊而曰彞卣罍器也者谓彞卣罍皆盛酒尊意其尊必有罍亦犹彞之有舟此又一家之説也且尊之用于世久矣泰尊虞氏之尊也山罍夏后氏之尊也着商尊也牺象周尊也合而言之总谓之尊彞以周兼四代之礼故皆有之周官言六尊者兼得而用之也舍周官而见于他传则分而言之故有所谓上尊曰彞中尊曰卣下尊曰壶凡以彞之为常也故曰上尊而已在商之世以质为尚而法度之所在故器之所载皆曰彞至周之文武制作未备商制尚或存者则尊彞之名间未易焉今召公尊文考尊皆周时器而亦谓之彞盖本诸此

<子部,谱录类,器物之属,重修宣和博古图,卷六>
　　右髙九寸二分深八寸口径七寸八分腹径七寸五分容六升重七斤十有二两铭三字是尊状觚形而所容则倍之设饰虽华而字画极古铭之父癸癸者成汤之父号且铭者自名自名以称扬其先祖之美而明着之后世者也故于父癸而言孙者亦自名之而已所谓身比焉顺也者是欤

<子部,谱录类,器物之属,重修宣和博古图,卷六>
　　右髙一尺一寸七分深八寸六分口径八寸三分腹径四寸容五升八合重八斤五两铭五字此尊为太戊作不书名尊其祖也太戊之庙在商称中宗盖九世君也是器字画位置不拘于偏旁之陋或左而右或右而左防画或繁或省故以□谓之祖□谓之尊而纯质未凿于世俗之习浑厚端雅若有道之士观是器者岂不改观敛袵耶

<子部,谱录类,器物之属,重修宣和博古图,卷六>
　　右通盖髙六寸二分深四寸一分口径三寸三分腹径三寸五分容一升一合共重一斤二两盖器铭共八字周官谓四时之间祀追享朝享祼用乕蜼皆有舟其朝践用两大尊今尊也而以蜼岂非商之蜼彝所配之尊耶今考礼图蜼彝之制蜼尾长数尺似獭尾末有岐是器款识旁刻兽形其尾长而末有岐正蜼也盖铭曰五纪其器之数曰周作父乙者盖商有太史周任乙则商之君名乙者也岂非作之者周任耶

<子部,谱录类,器物之属,重修宣和博古图,卷六>
　　右髙八寸六分深七寸口径六寸六分腹径四寸八分容三升二合重三斤十有二两铭三字上有画作鬲状夫鬲炊器也尊以盛酒而取铭于鬲者王安石谓鬲空二足气自是通上下则鬲之为用欲其通而已用鬲识尊凡欲交通而无间耳曰父已者商之雍已也凡器之铭有曰祖曰父曰伯曰叔各因其人而铭之也鬲作画形殆河图洛书之遗意非书家八法所可议也

<子部,谱录类,器物之属,重修宣和博古图,卷六>
　　右髙八寸五分深七寸口径六寸八分腹径三寸七分容三升一合重三斤铭三字曰亚者次也或主于献或主于器盖未可以定论也商之君以名者多矣曰祖辛曰小曰廪而此言人者按商立戈癸尊其铭亦称曰人则人者乃商君之号者耳且此君也而谓之人盖二帝而上体天以治人故谓之帝帝也者天道也三代而下修人以奉天故谓之王王也者人道也故记礼者称商曰商人周曰周人者盖如此观是器不铭功不载誓宜其后世泯灭而无闻矣今也千万世而下人得而想见之此所谓其人亡而其政存者类矣且夫政存犹得而考之矧乃托之金石而礼之所藏正在于是则考之固不谬矣

<子部,谱录类,器物之属,重修宣和博古图,卷六>
　　右髙八寸八分深七寸口径六寸八分腹径四寸五分容三升重三斤十有二两铭五字凡人君锡有功必为册书以命之此孙为父乙作而亦曰册者盖为孙者有勤王之功焉然后得作彝器而铭之祖此所以言册命也既谓之孙其视乙也当尊为祖而此曰父者盖祖考虽殊谓之父则一所谓大父者是也夫商以乙为号者六曰执乙曰天乙曰祖乙曰小乙曰武乙曰太乙而父乙者未知其为何乙观其刻作两册切于形似非尚质无以及此若夫周人务为简约而忽于取象为□□之形虽有内史策命之臣以掌之而商之纯古固已变矣

<子部,谱录类,器物之属,重修宣和博古图,卷六>
　　右髙八寸三分深七寸口径六寸七分腹径四寸容三升六合重三斤九两铭二字父丁作是尊特载铭而不侈其文商世质有余故宜如此纯足皆素当中为从理即两端分写防龙形若相追逐以为先后色几渥赭而緑花萍缀其古意最为观美与商父乙尊无异也

<子部,谱录类,器物之属,重修宣和博古图,卷六>
　　右髙八寸九分深七寸六分口径六寸九分腹径四寸一分容三升九合重四斤八两铭四字文饰甚简而腹间有云雷之状上一字作立戈形王安石云戈从一不得已而用欲一而止今尊酒器也而画立戈之状不特如鼎之节饮食又欲一而止之不至于流湎也故凡酒器制字之义必示其戒曰人癸则谓商之主癸也主癸子天一是为成汤乃知是尊为汤宗庙孝享之器明矣于癸曰人癸盖与尊言人之意同

<子部,谱录类,器物之属,重修宣和博古图,卷六>
　　右髙六寸三分深五寸一分口径五寸四分腹径三寸五分容二升二合重一斤九两铭三字曰作从谓从器也曰单谓姓也周之单族最为大姓则知其原有出于此盖昔人作器有以名姓书诸铭文之上者如曰单作从彞有以名姓书其下者如曰甚作父戊宝尊沈子与夫此器曰作从单皆以姓书其下也商之时尚质故其语略耳

<子部,谱录类,器物之属,重修宣和博古图,卷六>
　　右髙八寸三分深六寸九分口径六寸四分腹径三寸五分容三升重二斤铭五字曰孙作祖丁旁一字画旗状商画类取诸物以为形此作旗亦取其书功太常之义铭孙者盖孙可以为王父尸而是器又知其为祭享之用祖丁者商祖之子观其器质浑厚文镂纯简知所以为商物故不待考其铭载而后辨也

<子部,谱录类,器物之属,重修宣和博古图,卷六>

　　右通盖髙七寸二分深四寸六分口径长四寸二分阔三寸七分腹径长四寸六分濶四寸容二升一合共重二斤十有五两盖器铭共八字曰兄丁大其一字作鸡形铭兄丁者当是其弟为兄作此尊也按商有沃丁仲丁武丁庚丁太丁之别然以兄弟传国者独有太庚外壬而太庚之兄曰沃丁外壬之兄曰仲丁盖不知其太庚与外壬作也铭鸡者按周官司尊彞六彞有鸡六尊无鸡此尊也而以鸡铭之者恐商之世其制未分耳周之礼乐庶事备则于是尊彞析而为二焉以理求之则尊与彞是或一道也

<子部,谱录类,器物之属,重修宣和博古图,卷六>
　　右髙六寸四分深五寸六分口径六寸一分腹径四寸容二升有半重二斤三两铭七字曰作父已宝尊彞其上复作子字状持刀形盖商器固有执防荷戈与此持刀之状者岂其耆定武功而后世享于宗庙者必铭诸器如乐之武舞也父已者雍已也雍已之子是为太戊为其父作是器耳然而商器复有曰祖已者又因其孙而言之盖莫不有谓也商尚简严故其词如此

<子部,谱录类,器物之属,重修宣和博古图,卷六>
　　右髙三寸八分深三寸一分口径长三寸四分阔二寸七分腹径长三寸八分阔二寸容八合重十有二两铭七字上一字未详曰谏作父已尊彞谏当是其父己之子名言谏得以作是器以荐于考庙也然是器在尊为特小比觯则加阔而不类且归之尊者以其形制则然又其名曰尊彞也岂往古彞器亦固有小大轻重之别以称其人之所享欤

　　右髙九寸八分深八寸一分口径五寸六分腹径七寸四分容一斗四升六合重一十斤无铭是器尊也制造纯古其上为龙首四棱为鳯形周以云雷盖龙以取其升降自如鳯以取其因时隐显雷取其奋豫云取其需泽饮食燕乐而节文之礼有在其中其状近类方壶盖周官尊有六而馈献用两壶尊故下尊亦有谓壶者是尊所以比他器而方其取象于壶制焉

<子部,谱录类,器物之属,重修宣和博古图,卷六>
　　右髙一尺二寸五分深九寸一分口径七分腹径二寸七分容三升三合重五斤八两铭四字作月星状而上下为禾稼之形攷周官司尊彞祼用斚彞礼图以斚读为稼而以禾为饰此尊也疑祭飨之礼昔人所严而六尊用于祭飨者自有定名也若夫祭飨之外或用于讲礼示情文之际则亦无所不致其义月有遡明之道星有拱北之理禾有养人之实凡取以为饰者当以是为义焉盖铭之斯所以戒之也【按薛尚功亦作月季尊】

<子部,谱录类,器物之属,重修宣和博古图,卷六>
