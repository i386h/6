<!-- { "loadSidebar": true } -->
　　右髙八寸四分深七寸二分口径六寸六分腹径九寸五分容一斗五升四合重八斤有半无铭是器文饰极精妙肩作电形近类古文申字环腹之饰皆取象于雷肩脰之间文镂相错如盘丝发微起乳形而中作黄目状茍非成周文备之时畴能至此葢前此未之或见后此亦未知其能及也

　　右髙六寸六分深五寸四分口径五寸六分腹径八寸七分容一斗重五升十有二两无铭是器铜色制度不减方斜瓿肩腹之间饰以鱼形凡器以鱼为饰者不一如鱼洗鱼符之类是矣且诗所谓季冬荐鱼春献鲔则鱼者荐献之所先也又况五齐七醢七菹三臡所实之器欤此器之饰所以因取于鱼也虽然鱼丽之诗美万物盛多能备礼而鱼之为物潜逃幽难及以政至于盛多则王者之政成而荐献之礼备矣故于牣鱼跃为文王灵徳之所及白鱼跃入王舟为周家受命之符周器以鱼为饰者殆以此欤

<子部,谱录类,器物之属,重修宣和博古图,卷二十>
　　前一器髙九寸五分深九寸一分口径五寸六分腹径一尺八分容二斗五升三合重十有二斤无铭
　　后一器髙九寸三分深九寸口径五寸六分腹径一尺一寸一分容二斗四升有半重十有一斤四两无铭右二器皆饰以蟠虬凡食饮之器饰以虬者皆是也若乃瓿所以盛醯醢之物固亦状此耳

<子部,谱录类,器物之属,重修宣和博古图,卷二十>
<子部,谱录类,器物之属,重修宣和博古图,卷二十>
　　第一器髙六寸一分深四寸九分口径六寸腹径七寸九分足径五寸二分容六升六合重三斤十有一两无铭
　　第二器髙七寸五分深六寸一分口径七寸二分腹径一尺三分足径六寸三分容一斗五升四合重七斤有半无铭
　　第三器髙六寸二分深五寸口径六寸一分腹径九寸容七升重三斤十有二两无铭
　　第四器髙五寸三分深四寸九分口径五寸一分腹径八寸二分容五升四合重三斤一两无铭
　　右四器皆饰以饕餮或间以雷纹形模典雅虽无铭识可求要之非周文物盛时不能有此也

　　右髙五寸二分深五寸一分口径四寸一分腹径五寸七分容三升七合重一斤十有一两有鋬无铭是器盖温水器也状如匏圜而纯素有一耳作绹纽若屈巵举而置之鑪灶间以烹水也形制纯雅无纹而气韵自古宜非近世所有殆汉器也

　　右髙七寸七分下盘深一寸径一尺二寸四分容五升二合重三十二斤三两四足无铭且冰鉴之说已具于汉鉴矣今其规模上方如斗四旁尘镂底作风窓承以大盘立之四足岂非置食于上而设冰于盘使寒气通彻以御温气耶大抵汉唐之器致用设饰略相仿象然所以异者汉鉴圜而唐鉴方汉鉴近于古而唐鉴则近于今矣故不得不辨昔郑谓鉴如甀大口以盛冰观此鉴与郑说不同然又非汉之制作宜李唐精工所能到也



　　右髙一寸六分深一寸五分阔六寸二分重一斤九两有柄无铭三旁掩上其柄可持其底镂空寔冰斗也古人制器皆因时而为之若夏则有冰鉴于此器略相似而有见于周官今冰斗虽不得而考要之后世所作也

　　匜匜盘洗盆鋗杅总说
　　公食大夫礼曰小臣具盘匜郑谓君尊不就洗贾公彦又援郊特牲不就洗之文以谓设盘匜所以为君聂崇义从而和之且陈开元礼谓皇帝皇后太后行事皆有盘匜而亚献已下与摄事者皆不设以显君尊不就洗之义是皆执泥不通之説殊不知内则论事父母舅姑之礼而曰杖屦祗钦之勿敢近敦牟巵匜非馂莫敢用夫论事父母舅姑而言及于匜则是亦众人之所用耳岂人君独享者哉若或不然则季加弡伯安得而作之也虽非人君所独享然惟馂乃用则其用亦未尝敢易也观其鋬皆作牛甲脊尾状按易以坤卦为牛而坤以顺承为事故物之柔顺者莫甚于牛盖匜为盥手泻水之具而义取于顺乃其理也若夫盥之弃水必有洗以承之礼图所谓承盥洗弃水之器者是也惟以承弃水故其形若盘抑尝见有底间饰以双鱼者为其为承水之具故也然古人称之有曰匜盘而不谓之洗葢盘以言其形洗以言其用而聂崇义乃以盘洗为二器所谓盘者正与此洗相类而洗复若壶形而无足又以菱花及鱼画其腹外与此颇不相侔然承弃水者宜莫若盘则作壶形者疑非古制矣崇义圗说稽之于器其乖戾不合者非特如此按图而考者不可不辨也若夫盆鋗者亦盥涤之具但洗浅而鋗深惟盆居中焉又有所谓杅者特大而深如洗之用盥盘之用奠舟之承彞皆其类也故附诸匜洗之未识者当以类得之

<子部,谱录类,器物之属,重修宣和博古图,卷二十>

　　右通盖髙七寸七分深三寸四分口径长六寸三分阔二寸七分容一升有半共重二斤十有五两有流有鋬圈足盖器铭共八字曰啓作寳彞按商太丁之子曰乙乙之子曰啓此铭啓者乃乙之子也是器形制浑厚字画竒古劲若屈铁非周秦篆画之可拟伦者以时考之葢商之器无疑

<子部,谱录类,器物之属,重修宣和博古图,卷二十>
　　右通盖髙九寸二分深三寸七分口径长六寸六分阔三寸容一升有半共重七斤有流有鋬圈足无铭通体设饰不一其状有防有螭有兕小者大者起伏偃仰颉颃差池不可名状又峙二角于其前而腋间别出两鳯势若飞动故因此名之

　　右通盖髙五寸四分深二寸八分口径长四寸七分阔二寸二分容一升共重一斤十有一两有流有鋬圈足无铭通体作防象而盖纹隠起者有三蜿蜒夭矫如得风云之状复螭其鋬观其制作颇类鳯匜故宜类之于商也

<子部,谱录类,器物之属,重修宣和博古图,卷二十>
　　右髙四寸五分深二寸九分口径长五寸阔二寸六分容九合重一斤三两有流有鋬阙盖圈足铭四字曰爵方父癸按周之君臣其有癸号者惟齐之四世癸公慈母也太公吕望实封于齐其子曰丁公伋伋之子曰乙公得得之子曰癸公慈母慈母之子曰哀公臣然则作是器也其在哀公之时欤故铭父癸者此也昔之匜通用于人神此铭父癸则其祭祀宗庙之器耶此匜也而铭有曰爵者岂诗所谓洗爵奠斝之意欤方事洗盥则不可无匜尔

<子部,谱录类,器物之属,重修宣和博古图,卷二十>
　　右髙一寸四分深七分口径长二寸五分阔一寸一分容一合重二两二钱有流有鋬四足铭二十字曰作司宼彞按周官大司冦之职掌建邦之六典以佐五刑邦国诘四方小司宼之职掌外朝之政以致万民而訽焉则司寇在周官葢有大小之异是器铭文曰维之百僚则非大司宼不足以当是语也然而是匜非他匜之比正如汉金银错鼒小而有适于用岂匜亦固如鼐鼒之有别耶特书传不见其所考尔要之有是理也

<子部,谱录类,器物之属,重修宣和博古图,卷二十>

　　右通盖髙一尺一寸二分深四寸五分口径长八寸三分阔四寸一分容四升共重六斤十有一两有流有鋬四足器与鋬铭共二十一字初曰丙寅纪其时也次曰龟贝作文姬寳彝着其名也通体作犀兕之形鋬亦如之饰以云雷之纹宛转盘绕于其上已足贵矣至于字画仍复奇古宜比于周

<子部,谱录类,器物之属,重修宣和博古图,卷二十>
　　右髙六寸深三寸六分口径长九寸七分阔六寸一分容四升重四斤九两有流有鋬四足铭一十七字按国语晋公子重耳过秦穆公归女五人懐嬴与焉公子使奉匜沃盥既而挥之韦昭以谓嫡入于室媵御奉匜盥是器铭曰仲姞义母作旅匜者盖晋文公重耳娶齐女姜为正嫡次杜祁次偪吉次季隗然杜祁以吉生襄公故防而上之居第二是为仲吉以隗在狄所娶故防而已次之是为季隗而祁自居第四昔赵孟尝曰母义子爱足以威民则义母者杜祁也礼曰铭者自名以称扬其先祖之美则所谓仲吉者自名也义母者襄公谓杜祁也按通礼义纂以谓媵御交盥盖媵送女之从者御壻之从者夫妇礼始相接防耻有间故媵御交相为殊以通其志彼其婚姻欤此称义母则非初嫁之时有子职在焉故也称旅匜则非交盥所用特其匜之不一耳

<子部,谱录类,器物之属,重修宣和博古图,卷二十>
　　右髙五寸五分深二寸七分口径长八寸阔四寸一分容二升重三斤二两有流有鋬四足铭六字曰孟皇父作旅匜昔鲁桓公之后析为三族有仲孙叔孙季孙焉仲孙于三桓氏为长乃曰孟氏此孟族所由出也是则孟乃仲孙之氏而姓则姬也诗十月之交曰皇父卿士而释者谓皇父字也然则此曰皇父亦其孟之字欤曰作旅匜则又言非止一器所以御宾客供盥濯者宜非一尔

　　右髙一寸九分深一寸口径长三寸五分阔二寸容二合重六两二钱有流有鋬三足无铭匜也大小虽殊而其制则同前一器鋬作螭首四足股间复饰以兽状后一器甚小而鋬亦状螭口齧其器纯縁下环以雷篆纹镂之工若甚拙而后世所不能及实周一时物也

　　重修宣和博古图卷二十
　　钦定四库全书
　　重修宣和博古图卷二十一
　　匜二【七器】
　　周【五器】
　　弡伯匜【铭一十三字】
　　季姬匜【铭四字】
　　徧地雷纹匜
　　防匜
　　牛足匜
　　汉【二器】
　　注水匜【铭二十二字】
　　螭匜
　　匜盘【二器】
　　周
　　楚姬匜盘【铭一十七字】
　　鲁正叔匜盘【铭一十八字】
　　洗【六器】
　　周【三器】
　　七星洗
　　负龟洗
　　龟鱼洗
　　汉【三器】
　　阳嘉洗【铭六字】
　　蟠防洗
　　双鱼洗
　　盆【一器】
　　汉
　　兽耳盆
　　鋗【一器】
　　汉
　　梁山鋗【铭一十五字】
　　杅【二器】
　　周【一器】
　　季姜杅【铭一十七字】
　　汉
　　挈杅

<子部,谱录类,器物之属,重修宣和博古图,卷二十一>
　　右髙四寸三分深二寸八分口径长八寸阔四寸五分容二升一合重二斤十有四两有流有鋬四足铭十有三字曰弡伯者恐其姓与諡也然有弡仲作寳簠则又知弡之一族尔此称伯彼称仲昆季之序也

<子部,谱录类,器物之属,重修宣和博古图,卷二十一>
　　右髙五寸一分深二寸七分口径长七寸三分阔四寸一分容一升五合重二斤三两有流有鋬四足铭四字昔晋文公重耳母曰季姬齐悼公娶季康子之妹亦曰季姬而文公母乃翟狐氏女太史公尝以狐季姬称之则此曰季姬者必有一于斯焉是匜盥器也易谓盥而不荐则洁以致诚而已奉祭祀者夫人之职此以季姬自铭葢其职欤

　　右髙四寸五分深二寸六分口径长五寸阔三寸容八合重一斤十有二两有流有鋬阙盖圈足无铭是器通作防状色如精金但下有翅足其首背在盖而亡之其体间复作雷纹间以小夔考其制度非周不能为也

