<!-- { "loadSidebar": true } -->
　　钦定四库全书　　　　　子部九
　　重修宣和博古图　　　谱录类一【器物之属】提要
　　【臣】等谨案重修宣和博古图三十卷晁公武读书志称为王楚撰而钱曽读书敏求记称元至大中重刻博古图凡臣王黼撰云云都为削去殆以人废书则是书实王黼撰楚字为传写之讹矣曽又称博古图成于宣和年间而谓之重修者盖以采取黄长睿博古图説在前也考陈振孙书録解题曰博古图説十二卷秘书郎昭武黄伯思长睿撰凡诸器五十九品其数五百二十七印章十七品其数四十五长睿殁于政和八年其后修博古图颇采用之而亦有删改云云钱曽所説良信然考蔡绦铁围山丛谈曰李公麟字伯时最善画性喜古取生平所得及其闻睹者作为图状而名之曰考古图及大观初乃仿公麟之考古作宣和殿博古图则此书踵李公麟而作非踵黄伯思而作且作于大观初不作于宣和中绦蔡京之子所记皆其目睹当必不误陈氏盖考之未审其时未有宣和年号而曰宣和博古图者盖徽宗禁中有宣和殿以藏古器书画后政和八年改元重和左丞范致虚言犯辽国年号【案辽先以重熙建元后因天祚讳禧遂追称重和】徽宗不乐遂以常所处殿名其年且自号曰宣和人亦见铁围山丛谈则是书实以殿名不以年号名自洪迈容斋随笔始误称政和宣和间朝廷置书局以数十计其荒陋而可笑莫若博古图云云钱曽遂沿以立説亦失考也绦又称尚方所贮至六千余数百器遂尽见三代典礼文章而读先儒所讲説殆有可哂者而洪迈则摘其父癸匜汉注水匜楚姬盘汉梁山鋗及州吁髙克诸条以为诟厉皆确中其病知绦説回防时局不为定评然其书考证虽疎而形模未失音释虽谬而字画具存读者尚可因其所绘以识三代鼎彛之制欵识之文以重为之核订当时裒集之功亦不可没其支离悠谬之説不足以当驳诘置之不论不议可矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　重修宣和博古图卷一
　　鼎鼒总说
　　鼎一【二十六器】
　　商
　　父乙鼎【铭三十字】
　　瞿父鼎【铭二字】
　　子鼎【铭一字】
　　庚鼎【铭一字】
　　癸鼎【铭一字】
　　乙毛鼎【铭二字】
　　召夫鼎【铭八字】
　　亚虎父丁鼎【铭四字】
　　册命鼎【铭一十一字】
　　父巳鼎【铭三字】
　　持刀父巳鼎【铭三字】
　　父癸鼎一【铭四字】
　　父癸鼎二【铭三字】
　　虿鼎【铭一字】
　　秉仲鼎【铭四字】
　　素腹寳鼎【铭五字】
　　若癸鼎【铭八字】
　　象形饕餮鼎【铭二字】
　　鱼鼎【铭三字】
　　伯申鼎【铭五字】
　　立戈鼎【铭一字】
　　立戈父甲鼎【铭三字】
　　横戈父癸鼎【铭四字】
　　綦鼎【铭二字】
　　象形鼎【铭一字】
　　公非鼎【铭一字】

　　总说
　　周易六十四卦莫不有象而独于鼎言象者圣人盖有以见天下之赜而拟诸形容象其物宜是故谓之象至于近取诸身逺取诸物仰以观于天俯以察于地拟而象之百物咸备以通神明之徳以类万物之情故圜以象乎阳方以象乎阴三足以象三公四足以象四辅黄耳以象才之中金以象才之断象饕餮以戒其贪象蜼形以寓其智作云雷以象泽物之功着夔龙以象不测之变至于牛鼎羊鼎豕鼎又各取其象而饰焉则鼎之为器众体具矣不特以木巽火得养人之象而已故圣人惟以鼎为象然鼎大者谓之鼐圜弇上谓之鼒附耳外谓之釴曰崇曰贯则名其国也曰谗曰刑则着其事也曰牢曰陪则设之异也曰神曰寳则重之极也士以铁大夫以铜诸侯以白金天子以黄金饰之辨也天子九诸侯七大夫五士三数之别也牛羊豕鱼腊肠胃肤鲜鱼鲜腊用之殊也然歴代之鼎形制不一有腹着饕餮而间以雷纹者父乙鼎父癸鼎之类是也有錬色如金着饰简美者辛鼎癸鼎之类是也有缘饰旋花竒古可爱者象形鼎横戈父癸鼎之类是也有密布花云或作云雷迅疾之状者晋姜鼎云雷鼎之类是也有隐起饕餮间以夔龙或作细乳者亚虎父丁鼎文王鼎王伯鼎之类是也或如孟鼎之侈口中鼎之无文伯硕史頙鼎之至大金银错鼒之絶小或自方如簠或分底如鬲或设盖如敦有大小不同而制作一体有款识虽异而形制不殊或造于一时或沿于异代按而求之若辨黑白大抵古人用意皆有规模岂特为观美哉若乃款识名氏虽曰夏商从高阳之质以名为号配以十干而加之以父然齐有丁公乙公癸公幽公之弟曰乙齐悼之子曰壬则十干之配未必皆夏商也周大夫有嘉父宋大夫有孔父齐顷之臣有丑父召公之后有父乙则加之以父未必皆夏商也至于形之圜者如父癸季防形之方者如文王单景其铭乃曰作尊彝作从彝何也盖先王之时作竒技竒器者罪不容诛用器不中度者不鬻于市戒在于作为淫巧以法度为绳约要使其器可尊其度可法而后已是以沈子作盉而铭曰寳尊孟金父作防而铭曰尊防父己作彝而铭曰尊彝虢叔作鬲而铭曰尊鬲则于鼎曰尊者为其器可尊耳非六尊之尊也鴈妇作鬲而铭之曰彝父辛作卣而铭亦曰彝伯所作者舟也鬲也甗也皆以彝铭之单所作者舟也彝也盉也亦皆以彝铭之则于鼎曰彝者为其度可法耳非六彝之彝也故左丘明外传称法度之器曰彝器邢昺疏尔雅亦谓彝为法则尊彝者礼器之总名犹戈矛剑防其用不同而总谓之兵匏土革木其音不一而总谓之乐尔然则器非尊彝而以尊彝为铭者又不可不辨也夫牛首之铸泗水之亡虽不复见然歴代所寳为时而出者莫知其极惟考覈制作叅稽字画推原而审订之则物象之多名氏所疑与夫无款识者将大判于今日矣
<子部,谱录类,器物之属,重修宣和博古图,卷一>
　　右髙七寸耳髙一寸二分阔一寸四分深三寸口径五寸六分腹径六寸容二升六合重三斤十两三足铭三十字按友史者太史也曰友者如成王称太史友之类所以尊之也古者太史顺时覛土盖农官耳说文曰房星为辰田也今曰辰见则农当举趾故命以北田四品所以授民时也昔者货贝而寳龟曰锡赖贝者说文以赖为赢言锡贝之多也此商人作之以享父乙于寝庙而言乃及此者盖寝庙宗庙也书曰用命赏于祖在宗庙之中作册以锡有功是亦赏于祖之意乙之号其在商也有天乙有祖乙有小乙有武乙而惟太丁之子止曰乙且此言父乙盖不知其为何乙也

<子部,谱录类,器物之属,重修宣和博古图,卷一>
　　右髙五寸二分耳髙一寸濶一寸二分深三寸二分口径五寸腹径五寸二分容二升二合重二斤十有四两三足铭二字曰瞿父商器以父铭者多矣瞿则莫详其为谁然瞿作两目与商瞿祖丁卣之两目相似固未易以名氏考也是器耳足纯素无纹纯缘之外作雷纹饕餮歴年滋多如碧玉色宜为商器也

<子部,谱录类,器物之属,重修宣和博古图,卷一>
　　右髙四寸六分耳髙一寸濶一寸一分深二寸八分口径三寸八分腹径五寸二分容一升二合重一斤十有二两三足铭一字曰子一说商子姓故凡商之彝器其以子铭之者为多一说铭之子者以传子子孙孙之义是器字画简古必周以前物三面为饕餮状足作垂花而古色凝绿在商器中稍加文盖其盛时物也

<子部,谱录类,器物之属,重修宣和博古图,卷一>
　　髙五寸六分耳髙一寸濶一寸二分深三寸五分口径五寸三分腹径五寸八分容二升四合重二斤十有三两三足铭一字

<子部,谱录类,器物之属,重修宣和博古图,卷一>
　　髙七寸八分耳髙一寸濶一寸八分深四寸九分口径七寸六分腹径八寸二分容八升重九斤十有二两三足铭一字
　　右二器其一以庚名之许慎云庚者秋时万物庚庚有实故其字作垂实之象焉其一则为癸而癸之字今从四屮此癸则一屮三包盖癸与丑相次物至是有纽结而未通达之象盖万物之出也草昧而已草者至防而齐昧者至离而明癸正北方而冬也故一屮河图洛书三代传寳而夏商为近故书画之法未分至篆法既立乃本其意而四屮焉自汉扬雄许慎博羣书穷训诂而智不及知无此鼎则造书之精义奥防孰得而窥之铜色灿然若金纹作龙虎班固诗曰洛修贡兮川效珍吐金景兮歊浮云寳鼎现兮色纷缊焕其炳兮被龙文今眼角鬛尾龙事略具象物之法雅而不迫盖如此然商有盘庚祖庚禄父庚此鼎之作不知何庚也癸则汤之父主癸也按陶隐居刀剑录云夏孔甲采牛首山铁铸一剑铭曰甲则一字之铭通乎夏商要非周物也

<子部,谱录类,器物之属,重修宣和博古图,卷一>
　　右髙五寸五分耳髙一寸二分濶一寸三分深三寸六分口径五寸二分腹径五寸五分容二升二合重三斤七两三足铭二字曰毛者言荐飨之物凡涧谿沼沚之毛苹蘩蕴藻之菜盖亦无所不用故昔人谓五蔬不熟曰馑则蔬于饮食间所不可后是鼎盖芼羮之用于是以毛目之曰乙者商之有天乙祖乙小乙武乙太丁之子乙今铭乙则太丁之子然腹有蝉纹脰饰饕餮间之云雷亦以贪者惩也然则昔人逺取诸物良有防哉

<子部,谱录类,器物之属,重修宣和博古图,卷一>
　　右髙五寸九分耳髙一寸二分濶一寸深三寸二分口径长五寸一分濶三寸九分腹径长五寸濶三寸八分容二升三合重四斤十有二两四足铭八字内一字不可辨召夫于经传无所考商册命鼎亦着此铭殆一时所作然校其款识无室字而作亚形内着召夫是亦庙器也

<子部,谱录类,器物之属,重修宣和博古图,卷一>
　　右髙六寸四分耳髙一寸二分濶一寸二分深三寸三分口径长五寸五分濶四寸一分腹径长五寸六分濶四寸二分容二升有半重五斤九两四足铭四字亚形内着虎象凡如此者皆为亚室而亚室者庙室也庙之有室如左氏所谓宗祏而杜预以谓宗庙中藏主石室者是也父丁商号也饰之虎所以取其义如司尊彝用虎彝以为追享之器盖亦见其义之至耳商以此铭鼎至周监二代而损益之以致详辩故独有取于彝云

<子部,谱录类,器物之属,重修宣和博古图,卷一>
　　右髙七寸耳髙一寸五分濶一寸三分深三寸二分口径长五寸一分濶三寸八分腹径长五寸二分濶四寸九分容二升三合重四斤一两四足铭一十一字昔周穆王命毕公而曰作册毕则册命者为册书以命之也亚形内召夫二字而继之以室则为庙器也抑又明矣

<子部,谱录类,器物之属,重修宣和博古图,卷一>
　　右髙五寸七分耳髙一寸一分濶一寸三分深三寸口径五寸腹径五寸二分容二升二合重三斤一两三足铭三字一字作禾形二字曰父己后世传习之谬而以斝彝画禾稼其上虽一时俗学之陋固亦有自来矣父己商已也今所收父己彝而一字持防形大抵商器类取诸物以为形似盖书法未备而篆籀未分也是器耳足纯素三面为饕餮而间之雷纹文镂与父己彝近似之其一代物也

<子部,谱录类,器物之属,重修宣和博古图,卷一>
