<!-- { "loadSidebar": true } -->
　　唐八棱澄泥砚【狮子林】





<子部,谱录类,器物之属,钦定西清砚谱,卷二>
<子部,谱录类,器物之属,钦定西清砚谱,卷二>
　　汉砖多福砚说
　　砚高五寸许寛七寸许厚五分横斜曲直因其自然成侧翅蝙蝠形色淡黄质理细腻如玉当是汉时古砖之刓缺者砚正中隆起寸许如背下即土质坟处为小蝠一右方平处磨治为砚上镌多福研三字右上方镌天界夫子瑞其家庭八字下方镌铭二十四字署款曰平州左方镌铭二十四字亦署平州二字款又镌识语二十六字无款并楷书左角镌寳一曰乾隆珍翫砚背左角镌多蝠二字篆书中土脉坟起处刻蝠形隠约可辨者几十余上方镌铭四十八字署款曰白防縁人赞五字并楷书平州及白防縁人俱无考是砚色黄肌细扣之作土声确系是陶非石平州作铭止云汶水毓精亦未确指为石也惟白防縁人赞称泰山所钟始误认为石遂致沿讹使佳砚本质不彰考汉以前陶埏精良三台之瓦世所脍炙其余搆造必不苦窳是砚获自汶水灵光鲁殿去汶不逺岂无遗甓沦没洪波久而复出堪备砚材者其为汉砖无疑匣葢镌
　　御题铭一首楷书钤寳二曰惟精惟一曰乾隆宸翰【臣】
　　等捧观敬诵窃仰窥我
　　皇工法
　　祖敬
　　天建极锡福之忱无时或释即
　　铭砚数语而
　　深宫宵旰凡所以措斯世斯民于煕皥之盛胥于是乎在矣外匣葢镌【臣】任兰枝【臣】蒋溥【臣】刘统勲【臣】彭啓丰【臣】张若霭【臣】鄂容安【臣】介福铭各一首俱楷书



　　御制多福砚铭
　　惟古有训敛时五福敷锡庶民幽赞化育承
　　天之序厥惟艰哉视民如伤孰释予怀母曰九重之宫而安其躬念蔀屋之窃叹每忧心以忡忡母曰八珍之膳而供其宴念粝食之尚乏嗟何能以下咽锡福谓何遑云建极期愆尤之或鲜恒小心而翼翼我心如是我志在兹视此防石贞坚不移庶
　　天
　　祖之鉴佑致风雨其咸时斯苍生之多福即予一人之多福永与薄海而共之
　　平州铭　汶水之清实毓其精人心抱质翰墨流英贻厥孙子绍我家声
　　又　获砚即如获田有田正可种福愿我世世子孙慎毌懈于畊读
　　无款识语　见在之福积自祖宗者不可不惜将来之福遗于子孙者不可不培
　　白防縁人赞　太山所钟汶水所浴坚劲如铁温润似玉化为飞生生百族不假雕饰天然古绿用而作砚龙尾继躅文字之祥自求多福
　　【臣】任兰枝铭　朶云片玉出渊阜嘘气如虹上冲斗贡之明堂列几右赤文绿字无不有毫端肤寸百灵走崇朝徧洒欢孩耉翊赞文明发丰蔀蒸出芝菌作林薮民俗登三嵗余九用介景福俾单厚
　　九重敛抑志谦受精意祓濯孚盈缶敷言锡福腾万口尚励乃绩一乃守含章静嘿逺氛垢万嵗千龄奉我
　　后
　　【臣】蒋溥铭　维
　　皇建极锡福下民言传号涣洒泽为春覩兹石英徳象坤厚蓄故能客静故能寿肃陈丹几夙夜懋勤棂柢经训扶质敷文抱贞守一沾濡朝野渐之摩之悠也久也逊志时敏
　　圣学日新仁耕义耨广运陶钧福被万邦中正是秉铭
　　厥金石用配盘鼎
　　【臣】刘统勲铭　中和纯粹毓质惟良以绥多福嘉名乃彰福之滋培既深且长福之推暨品类咸昌体立用行炳蔚矞皇有典有则如圭如璋味道之腴潄艺之芳泽沛苍黎辉映岩廊徳洋恩漙若时雨旸引之申之积厚流光日新又新茀禄用康文同九有庆锡无疆
　　【臣】彭唘丰铭　云根出山霞蔚其文墨池洒润结藻流芬以介繁祉百福千祀与金并坚比玉同美挹彼注兹润色鸿煕出纳
　　纶诰
　　恩膏溥施静徳无声荣光似镜正直守中端凝主敬维徳之馨锡赉有铭盘盂并鉴彛训是经我
　　皇至徳受厘保佑配命自求干行坤厚
　　天葩刋珉辉光日新建极锡福箕畴载陈
　　【臣】张若霭铭　坦坦平平宜文宜质温温穆穆如圭如璧其体常贞其用不息动以研天下之精静以立天下之则从心而不逾乎矩因时而不滞乎物是之谓造福之田掞天之笔蔼蔼为云肤寸也而沛垂天之泽渊渊其渊防滴也而凝江海之液涣汗其大号而义贯六经灿丽其丝纶而文成五色葢万物之寿也而悉本于
　　王心之一万年之和也而皆蕴于
　　皇衷之宻神之听之多福是锡民之质矣徧为顺徳【臣】鄂容安铭　维兹珉石膺受多福朴然天成浑浑穆穆体端而静性坚以页以濡以沐润色苍生濡之以毫为霖为雨曽不崇朝徧于寰宇沐之以墨如綍如纶沛若江河达于昆仑勿谓万类聚之几席借此方寸通其呼吸虽有万事资以助之着于一纸九有勿遗运行在心吐纳在腹一滴防防中外咸渥膺福者砚锡福者
　　天虚中以应亿万斯年
　　【臣】介福铭　相兹贞石采自幽谷追之琢之温其如玉供清玩于
　　九重肇嘉名以多福明明我
　　后锡极庶民宵衣旰食与物偕春福縁天降亦由自求遵道遵路朝野咸休乃唘彤帷乃拭绨几嘉兹砚之堪珍焕丝纶于遐迩涵濡宇宙润色太平永斯年于亿万煕久道兮化成








<子部,谱录类,器物之属,钦定西清砚谱,卷二>
　　汉甎石渠砚说
　　砚高七寸二分寛四寸二分厚二寸长方式汉古甎为之色紫而泽中为受墨处上防凹直勒为墨池周环以渠俱斗检式直勒下边周刻云雷纹侧面刻螭六上下环束绹纹二四足为兽面承砚离几六分许背面边周刻水草纹覆手洼下作两层中镌汉墨蔵寳四字篆书上层周镌
　　御题诗一首篆书钤寳一曰永寳用之匣葢并镌是诗书钤寳一曰得佳趣是砚刻镂俱极古雅有刀法徧褁青绿砂斑尤有寳色如古鼎彛体质瑰厚较唐石渠砚更为浑穆





　　御制题汉甎石渠砚
　　寳藏汉时墨器类楚王砖质异洪家谱珍朱氏编陶信此耳居黙彼谁焉设寄鳯池客宁知八影迁













<子部,谱录类,器物之属,钦定西清砚谱,卷二>
<子部,谱录类,器物之属,钦定西清砚谱,卷二>
　　汉砖虎伏砚说
　　砚高五寸上寛二寸七分下寛三寸二分厚约一寸五分许色黄而黝质极坚润与汉甎及未央瓦絶相类琢为伏虎形中剖为砚如石函式上函为盖虎首左顾旋毛文炳遍体青緑砂斑兼有剥蚀下函为砚受墨处寛平砚池正圆为太极图式四周墨锈深厚真数百年前制底刻虎足跧伏形爪距宛然盖内镌
　　御题诗一首书钤寳二曰比徳曰朗润底镌虎伏二
　　字篆书谨案
　　内府所藏虎形砚共五方皆质系澄泥虽色分黄赤背款亦有作虎符字与此不同而形体尺度大畧相仿疑出宋人手制惟此砚更为古泽似得汉时旧甎砻治为之者匣盖内镌
　　御题诗与砚同钤寳二曰防心不逺曰徳充符

　　御制题汉甎虎伏砚
　　古甎疑出未央宫泥质全澄色类铜小篆何人刻虎伏于莵那足拟文雄













<子部,谱录类,器物之属,钦定西清砚谱,卷二>








　　魏兴和甎砚说
　　砚高四寸一分寛二寸九分厚六分魏兴和时甎也质细声坚古意穆然不知何时始琢为砚面正平受墨处刻作缾式即缾口为墨池深二分砚侧周镌
　　御题铭一首楷书钤寳一曰比徳砚背镌大魏兴和年造六字书上方左侧嵌半两钱一枚并玉蕊片二似系入土年久粘渍者考明髙濂遵生八牋称魏时甎砚长九寸厚二寸许濶四寸色黄淡如沉香所载砚背文与此同又称一方有异兽奋翼者止半其形想甎大而得其半云云是砚尺度较小或亦因半甎而加制作者匣盖镌
　　御题铭与砚同书钤寳二曰会心不逺曰徳充符匣底内镌乾隆御用四字外镌魏兴和甎砚五字俱书









　　御制题魏兴和甎砚
　　扣如金石声和缓背识兴和年造宛彼其偏安世季晩何有此哉郁翰苑信乎斯文行之逺













<子部,谱录类,器物之属,钦定西清砚谱,卷二>
　　唐石渠砚说
　　砚方四寸二分厚二寸二分跗高七分澄泥为之受墨处正方首防仰墨池周围成渠深一寸一分环渠边周刻流云纹砚侧四面上下通界绹纹中凸起兽面各一四角承跗处出砚体外各一分砚背中心凸起正方如印所镌篆书铭惟能然以其四字尚存余不可辨后有宜子孙椭圎印一四角刻流云斜属于跗上方镌唐研二字左方镌石渠二字俱隷书右方镌
　　御题铭一首楷书钤寳一曰朗润考宋髙似孙砚笺引郑亨仲砚记云唐人所用皆陶又云虢州澄泥唐人以为第一盖唐中世以前未甚知有端歙也是砚墨锈古厚遍身砂斑青绿兽面鎏金掩映灿烂当系入土年久所致至其制古质佳尤非后代所能仿佛匣葢外镌
　　御题铭与砚同行书钤寳一曰乾隆宸翰内镌唐砚二字隷书匣底镌石渠二字隷书钤寳一曰乾隆御玩外镌标识曰丙楷书














　　御制唐石渠砚铭
　　水火既济万物得津逮














<子部,谱录类,器物之属,钦定西清砚谱,卷二>
　　唐石渠砚说
　　砚方二寸五分厚一寸五分趺高分许澄泥为之四边及侧俱作雷囘文周环石渠渠深广各二分许中为受墨处方一寸六分色深紫四侧各缀兽面铜镮一夹以蟠螭各二上下周勒绹纹四足髙分许亦作兽面縁趺砚背深洼四分正方中有贻子孙方印一沿边周镌
　　御题铭一首隷书钤寳一曰太璞是砚紫泥莹润如铜如石而土花锈澁金碧青红莫名一状与前唐石渠砚形式较小款制正同真千年古物也匣盖外镌
　　御题铭与砚同隷书钤寳一曰徳充符盖内镌乾卦一
　　匣底外镌乾隆御用四字楷书



　　御制唐石渠砚铭
　　方盈寸有半围以渠而周铜乎石乎泥乎合一相阅千秋边幅虽小其用无穷如寸田赞化工













<子部,谱录类,器物之属,钦定西清砚谱,卷二>
　　唐澄泥六螭石渠砚说
　　砚髙五寸六分寛三寸六分厚一寸二分澄泥为之长方式周环以渠深八分受墨处上方防仰渠外边周刻卧蚕纹侧面刻六螭左右各二上下各一覆手深五分许作两层与砚面相应中镌
　　御题铭一首楷书钤寳二曰比徳曰朗润是砚质细体轻墨华融结剥蚀处古意穆然必非唐以后所能为与
　　内府旧藏唐石渠砚虽一紫一黄色有不同形制亦异而阅世千余墨寳流并陈
　　瑶席洵非偶然也匣葢镌
　　御题铭与砚同隷书钤寳一曰徳充符




　　御制唐澄泥六螭石渠砚铭
　　石渠唐砚久藏内府兮贲来六螭物必有偶兮呵之发润笔花墨雨兮竟体剥蚀华纹吞吐兮玉尚有焉况斯甄土兮何物永坚为之意怃兮












<子部,谱录类,器物之属,钦定西清砚谱,卷二>








　　唐八棱澄泥砚説
　　砚八棱棱广一寸八分径四寸一分厚四分受墨处正圆如璧外环墨池池外周刻海马飞鱼出没波涛之际上方左右侧面镌铭款十二字篆书砚背镌
