<!-- { "loadSidebar": true } -->
　　都虞侯亲军左卫营都知兵马使捡校尚书右仆射守
　　崖州剌史御史大夫上柱国谢崇勋舍灵寿禅院益有
　　四窍出烟有环若含锁者是烧香器李商隐诗云金蟾
　　啮锁烧香入又云锁香金屈戍是则烧香为验此盖烧
　　香器之有锁者研北　志
　　
　　香乘卷十
　　钦定四库全书
　　钦定四库全书
　　香乘目录
　　卷十一‥‥‥香事别录
　　卷十二‥‥‥香事别录
　　卷十三‥‥‥香绪余
　　卷十四‥‥‥法和众妙香
　　卷十五‥‥‥法和泉妙香
　　卷十六‥‥‥法和众妙香
　　卷十七‥‥‥法和众妙香
　　卷十八‥‥‥凝合花香
　　卷十九‥‥‥熏佩之香
　　涂傅之香
　　卷二十‥‥‥香属
　　香乘卷十一
　　明　周嘉冑　撰
　　　　香事别录事有不附品不分类者于香为别录焉
　　　　　香尉
　　汉雍仲子进南海香物拜雒阳尉人谓之香尉述异录
　　　　　含嚼荷香
　　昭帝元始元年穿淋池植分枝荷一茎四叶状如骈益
　　日照则叶低荫根茎若葵之卫足名低光荷实如玄珠
　　可以饰佩芬馥之气彻十余里食之令人口气常香益
　　人肌理宫人贵之每游宴出入必皆含嚼拾遗记
　　　　　含异香行
　　石季伦使数十艳姬各含异香而行笑语之际则口气
　　从风扬同上
　　　　　好香四种
　　秦嘉贻妻好香四种洎宝钗素琴明镜云明镜可以鉴
　　形宝钗可以耀首芳香可以馥身素琴可以娱耳妻答
　　云素琴之作当须君归明镜之鉴当待君还未　光仪
　　则宝钗不列也未侍帷帐则芳香不发也书记洞荃
　　　　　芳尘
　　石虎于大武殿前造楼高四十丈以珠为帘五色玉为
　　佩每风至即惊触似音乐高空中过者皆仰视爱之又
　　屑诸异香如粉撒楼上风吹四散谓之芳尘独异志
　　　　　逆风香
　　竺法深孙兴公共听北来道人与支道林瓦官寺讲小
　　品北道屡设问疑林辩答俱爽北道每屈孙问深公上
　　人常是逆风家何以都不言深笑而不答林曰白旃檀
　　非不馥焉能逆风深夷然不屑　波利质国多香树其
　　香逆风而闻今友之云白旃檀非不香岂能逆风言深
　　非不能难之正不必难也世说新语
　　　　　奁中香尽
　　宗超尝露坛祷神奁中香尽自然溢满香烟炉中无火
　　烟自出洪刍香谱
　　　　　令公香
　　荀彧为中书令好熏香其坐处常三日香人称令公香
　　亦曰令君香襄阳记
　　　　　刘季和爱香
　　刘季和性爱香尝如厕还辄过香炉上熏主簿张坦曰
　　人言台公作俗人不虚也季和曰荀令君至人家坐席
　　三日香坦曰丑妇效嚬见者必走公欲坦遁去邪季和
　　大笑同上
　　　　　媚香
　　张说携丽正文章谒友生时正行宫中媚香号化楼台
　　友生焚以待说说出文置香上曰吾文享是香无忝征
　　文玉井
　　　　　玉蕤香
　　柳宗元得韩愈所寄诗先以蔷薇露灌手熏玉蕤香后
　　发读曰大雅之文正当如是好事集
　　　　　桂蠹香
　　温庭筠有丹瘤枕桂蠹香
　　　　　九和握香
　　郭元振落梅妆阁有婢数十人客至则拖鸳鸯撷裙衫
　　一曲终则赏以糖鸡卵取明其声也宴罢散九和握香
　　叙关系
　　　　　四和香
　　有侈盛家月给焙笙炭五十觔用锦熏笼藉笙于上复
　　以四和香熏之癸辛杂　
　　　　　千和香
　　峨嵋山孙真人然千和之香三洞珠囊
　　　　　百蕴香
　　远条馆祈子焚以降神
　　　　　香童
　　元宝好宾客务于华侈器玩服用僣于王公而四方之
　　士尽仰归焉常于寝帐前雕矮童二人捧七宝博山炉
　　自暝焚香彻曙其骄贵如此天宝遗事
　　　　　曝衣焚香
　　元载妻韫秀安置闲院忽因天晴之景以青紫丝绦四
　　十条各长三十丈皆施罗纨绮绣之服每条绦下排金
　　银炉二十枚皆焚异香香至其服乃命诸亲戚西院闲
　　步韫秀问是何物侍婢对曰今日相公与夫人晒曝衣
　　服杜阳杂编
　　　　　瑶英啖香
　　元载宠姬薛瑶英攻诗书善歌舞仙姿玉质肌香体轻
　　虽旋波摇光飞燕绿珠不能过也瑶英之母赵娟亦本
　　岐王之爱妾后出为薛氏之妻生瑶英而幼以香啖之
　　故肌香也元载处以金丝之却帐尘之褥同上
　　　　　蜂蝶慕香
　　都下名妓楚莲者国色无及每出则蜂蝶相随慕其香
　　天宝遗事
　　　　　佩香非世所闻
　　萧总遇巫山神女谓所衣之服非世所有所佩之香非
　　世所闻入朝穷怪录
　　　　　贵香
　　牛僧孺作周秦行记云忽闻有异气如贵香又云衣上
　　香经十余日不散
　　　　　降仙香
　　上都安业坊唐昌观有玉蕊花甚繁每发若瑶林琼树
　　元和中有女仙降以白角扇障面直造花前异香芬馥
　　闻于数十步之外余香不散者经月余日时华夷草木
　　考
　　　　　仙有遗香
　　吴兴沉彬少而好道及致仕恒以朝修服饵为事尝游
　　郁木洞观忽闻空中乐声仰视云际见女仙数十冉冉
　　而下径之观中遍至像前焚香良久乃去彬匿室中不
　　敢出仙既去彬入殿视之几案上有遗香悉取置炉中
　　已而自侮曰吾平生好道今见神仙而不能礼谒得仙
　　香而不能食之是其无分欤稽神录
　　　　　山水香
　　道士谈紫霄有异术闽王昶奉之为师月给山水香焚
　　之香用精沉上火半炽则沃以苏合香油清异录
　　　　　三匀煎去声
　　长安宋清以鬻药致富尝以香剂遗中朝缙绅题识器
　　曰三匀煎焚之富贵清妙其法止龙脑麝末精沉等耳
　　同上
　　　　　异香剂
　　林邑占城阇婆交趾以　出异香剂和而焚之气韵不
　　凡谓中国三匀四绝为乞儿香同上
　　　　　灵香膏
　　南海奇女卢眉娘煎灵香膏杜阳　编
　　　　　暗香
　　陈邵庄氏女精于女红好弄琴每弄梅花曲闻者皆云
　　有暗香人遂称女曰庄暗香女因以暗香名琴清赏录
　　
　　　　　花宜香
　　韩熙载云花宜香故对花杰香有风味相和其妙不可
　　言者木犀宜龙脑酴醾宜沉水兰宜四绝含笑宜麝薝
　　卜宜檀
　　　　　透云香
　　陈茂为尚书郎每书信印记曰玄山典记又曰玄山印
　　捣朱矾浇麝酒闲则匣以镇犀养以透云香印书达数
　　十里香不断印刻胭脂木为之玄山记
　　　　　暖香
　　宝云溪有僧舍盛冬若客至则然薪火暖香一炷满室
　　如春人归更取余烬云林异景志
　　　　　伴月香
　　徐铉每遇月夜露坐中庭但爇佳香一炷其所亲名之
　　曰伴月香清异录
　　　　　平等香
　　清泰中荆南有僧货平等香贫富不二价不见市香和
　　合疑其仙者同上
　　　　　烧异香被草负笈而进
　　宋景公烧异香于台上有野人被草负笈扣门而进是
　　为子韦世司天部洪谱
　　　　　魏公香
　　张邦基云余在扬州游石塔寺见一高僧坐小室中于
　　骨董袋取香如芡实许注之觉香韵不凡似道家婴香
　　而清烈过之僧笑曰此魏公香也韩魏公喜焚此香乃
　　传其法墨庄漫录
　　　　　汉宫香
　　其法传自郑康成魏道辅于相国寺庭中得之同上
　　　　　僧作笑兰香
　　吴僧罄宜作笑兰香即韩魏公所谓浓梅山谷所谓藏
　　春香也其法以沉为君鸡舌为臣北苑之鹿秬鬯十二
　　叶之英铅华之粉柏麝之脐为佐以百花之液为使一
　　炷如芡子许焚之油然　然若　九畹之兰百亩之蕙
　　也
　　　　　　香会
　　中宗朝宗纪韦武间为雅会各携名香比试优劣曰　
　　香会
　　　　　闻思香
　　黄涪所取有闻思香益指内典中从闻思修之义
　　　　　狄香
　　狄香外国之香谓以香熏履也张同声歌鞮芬以狄
　　香鞮履也
　　　　　香钱
　　三班院所使臣八千余人莅事于外其罢而在院者
　　常数百人每干元节醵钱饭僧进香以祝圣寿谓之
　　香钱京师语曰三班吃香归田录
　　　　　衙香
　　苏文忠云今日于叔静家饮官法酒烹团茶烧衙香皆
　　北归喜事苏集
　　　　　异香自内出
　　客来赴张功甫牡丹会云众宾既集坐一虚室寂无所
　　闻有顷问左右云香已发未答曰已发命卷帘则异香
　　自内出郁然满座癸辛杂识外集
　　　　　小鬟持香球
　　京师承平时宗室戚里岁时入禁中妇女上犊车皆用
　　二小鬟持香球在傍而车中又自持两小香球车驰过
　　香烟如云数里不绝尘土皆香老学庵华记
　　　　　香有气势
　　蔡京每焚香先令小鬟密闭户牖以数十香炉烧之俟
　　香烟满室即卷正北一帘其香蓬勃如雾缭绕庭际京
　　语客曰香须如此烧方有气势
　　　　　留神香事
　　长安大兴善寺徐理男楚琳平生留神香事庄严饼子
　　供佛之品也峭儿延宾之用也旖旎丸自奉之等也檀
　　那概之曰琳和尚品字香清异录
　　　　　癖于焚香
　　袁象先判衢州时幕客谢平子癖于焚香至忘形废事
　　同僚苏收戏刺一札伺其忘也而投之云鼎炷郎守馥
　　州百和参军谢平子同上
　　　　　性喜焚香
　　梅学士询在真宗时已为名臣至鹿历中为翰林侍读
　　以卒性喜焚香其在官所每晨起将视事必焚香两炉
　　以公服罩之撮其袖以出坐定撒开两袖郁然满室浓
　　香归田录
　　　　　燕集焚香
　　今人燕集往往焚香以娱客不惟相悦然亦有谓也黄
　　帝云五气各有所主惟香气凑脾汉以前无烧香者自
　　佛入中国然后有之楞严经云所谓纯烧沉水无令见
　　火此佛烧香法也癸章杂识外集
　　　　　焚香读孝经
　　岑文敬淳谨有孝行五岁读孝经必焚香正坐南史
　　　　　烧香读道书
　　江表传有道士于吉来吴会立精舍烧香读道书制作
　　符水以疗病三国志注
　　　　　焚香告天
　　赵清献公平生日所为事夜必露香告天其不敢告者
　　不敢为也言行录
　　　　　焚香熏衣
　　清献好焚香尤喜熏衣所取既去辄数日香不灭尝置
　　笼设熏炉其下不绝烟多解衣投上公既清端妙解
　　禅理宜其熏习如此也淑清录
　　　　　烧香左右
　　屡烧香左右令人魄正真结
　　　　　夏月烧香
　　陶隐居云沉香熏陆夏月常烧此二物
　　　　　焚香勿返顾
　　南岳夫人云烧香勿返顾忤真气致邪应也真结
　　　　　焚香静坐
　　人在家及外行卒遇飘风暴雨震电昏暗大雾皆诸龙
　　经过入室闭户焚香静坐避之不尔损人
　　　　　焚香告祖
　　戴弘正每得密友一人则书于简编焚香告祖号为金
　　兰簿宣武盛事
　　　　　烧香拒邪
　　地上魔邪之气直上冲天四十里人烧青木香熏陆安
　　息胶香于寝所拒浊臭之气却邪秽之雾故天人玉女
　　太乙随香气而来洪谱
