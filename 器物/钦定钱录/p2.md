<!-- { "loadSidebar": true } -->
　　右文帝半两钱较汉初更轻小形模字画各异亦并録之按汉书文帝五年更铸四铢钱其文为半两然则文半两而称曰四铢亦犹前八铢但仍半两之名耳又吴王濞邓通并盗铸钱西京杂记谓文字肉好与汉钱同洪志辄谓某为濞钱某为通钱实无据因録此并政之

　　右武帝三铢钱按汉书武帝建元元年行三铢钱顔师古注曰新坏四铢钱造此钱也重如其文

　　右一品为武帝有郭半两钱按汉书武帝建元五年罢三铢钱行半两钱顔师古注曰又新铸作也明非八铢四铢之旧然其异同莫辨此品则以有郭为异故録之李孝美曰张台説有传形者有肉郭者有对文者有隠起字者

　　右一品为三竪文半两钱洪志曰封氏云半两钱有穿下三竪文者

　　右一品为传形半两钱张台説是也谓之传形者半字居左两字居右如纸背传模然

<子部,谱录类,器物之属,钦定钱录,卷三>

　　右武帝金钱三品按武帝纪元狩四年有司请收银锡造白金皮币以足用此即白金也又食货志造银锡白金以为天用莫如龙地用莫如马人用莫如故白金品其一重八两圜之其文龙名白撰直三千其二以重差小方之其文马直五百其三复小椭之其文直三百

　　右皆五铢钱按武帝纪元狩五年罢半两钱行五铢钱世谓五铢轮郭周正轻重得中可以为法然行五铢后因民多奸铸乃铸赤仄五铢食货志言后二年赤仄又废于是禁郡国毋铸钱专令上林三官铸故有三官五铢之名盖汉之钱法屡变惟三官五铢为无弊顾今所收五铢甚伙惟赤仄其轮郭色赤后汉灵帝五铢有四出文昭烈帝有直百字梁敬帝有四柱文隋文帝五铢钱色白尚可辨至于后汉世祖建武十六年复行五铢曹魏明帝从司马芝请行五铢五代宋文帝钱名当两亦文曰五铢梁武帝亦铸五铢又陈文帝天嘉三年元魏世宗永平三年西魏文帝大统六年并铸五铢乃至董卓亦铸五铢见袁宏汉纪凉张轨铸五铢见晋书载记又疏勒兹以地近西凉并有五铢钱其形制无攷不能名某钱为某代所铸也而洪志必强为分属胪列于各朝之下实为臆断兹録其稍有等差者三种如右系之汉武明创始耳

　　右一品所谓赤仄五铢也汉书武帝元鼎二年令京师铸官赤仄注曰以赤铜为其郭也此钱郭稍赤色虽年久仍与他钱异未知作法云何

　　钱録卷三
<子部,谱录类,器物之属,钦定钱录>
　　钦定四库全书
　　钱録卷四

　　右王莽大钱按汉书食货志莽以周钱有子母相权于是更造大钱径寸二分重十二铢文曰大泉五十按今尺得径九分有歉大约是时尺度每寸为七分余惟重只六铢稍赢盖尺寸犹可寻而轻重则阅岁久逺铜质销蚀固难执一以定之矣

　　右钱文与前大钱同而形制递小按莽传莽造宝货后百姓不从但行小大钱即前品与此钱也又云盗铸钱者不可禁乃重其法盖官私杂出故此二品又自有小大耳莽钱最多而大泉五十为初铸攷汉自武帝铸三官五铢后阅宣元成哀平五世无所变更至是莽始变汉法兴作纷然为改制之渐矣

　　右莽契刀食货志契刀其环如大钱身形如刀长二寸文曰契刀五百

　　右莽错刀文曰一刀直五千与志合

　　右一品泉志引张台説亦王莽所铸文曰大黄布刀莽自言黄虞之后大黄莽之自称也意者莽初谓布刀为一物后乃分为二耶

　　右一品亦泉志所有言宣和五年郭僎为亳州城令村人得之田中柄端有方寸匕三字仿佛书背有方孔不透身形如刀文曰货布五百疑王莽铸今按莽因刘氏为金刀遂改作布不应复有刀形而五百字与契刀适合前大黄布刀亦统言布刀是或其居摄时所为张台谓莽初以刀布为一物者也

　　右莽小钱

　　右么钱

　　右幼钱

　　右中钱

　　右壮钱按莽既僭真罢错刀契刀及五铢而更作金银贝钱布之品名曰宝货小钱径六分重一铢文曰小泉直一次七分三铢曰么泉一十次八分五铢曰幼泉二十次九分七铢曰中泉三十次一寸九铢曰壮泉四十同前大泉五十是为钱货六品

　　右莽大布

　　右次布

　　右弟布

　　右壮布

　　右中布

　　右差布

　　右厚布

　　右幼布

　　右么布

　　右小布按志小布长寸五分重十五铢自布以上各相长一分相重一铢文各为其布名直各加一百上至大布长二寸四分重一两而直千钱矣是为布货十品

　　右莽货布按莽伪天凤元年罢大小钱改作货布其文右曰货左曰布

　　右一品洪志载入异布类形制分寸均合特面文□字作□□字作□□字作□背文□字作□
　　当由传写之误洪遵及李孝美谱俱言不可识今按□字与舜当金□字相近其背文□字即货字□
　　即布字也孝美亦言与大黄布刀规制相似而货布二字复合且莽动辄引黄虞自谓舜后或曾仿当金而而又变其文也縁列于莽货布之后

　　右莽货泉按货布直货泉二十五货泉径一寸重五铢文右曰货左曰泉枚直一与货布二品并行

　　右货泉按凡志云径一寸者寸为今七分余则此品稍大为异于前因文同并识于此

　　右一品重十三铢有赢右文货字犹可辨其左隠起亦泉字色泽竒古非汉以后物疑货泉别种也

　　右莽钱笵左列钱文二曰大泉五十以是知为莽物也前此图志俱未收録我　朝秀水朱彛尊曝书亭集有之攷其所记与此器无纎豪之差命之曰钱笵者范金必先合土寘笵于此土印笵上覆之则钱函方圆皆为凹文然后煎铜液浇其上则钱为凸文而钱文以成故谓之笵此器既不见于他书彞尊之説复未详其用爰图于莽诸钱之后并识之如此
　　钱録卷四
　　钦定四库全书
　　钱録卷五

　　右汉灵帝四出五铢按终后汉数百年俱行五铢钱桓帝时议改铸大钱刘陶言其不便乃止至灵帝中平三年铸四出文钱而献帝春秋曰灵帝作角钱钱犹五铢而有四道连于边轮今所收或止背文二道其四出者短不及郭是为小异耳

<子部,谱录类,器物之属,钦定钱录,卷五>
　　右蜀汉昭烈帝直百钱按昭烈帝取蜀从西曹掾刘巴议铸直百钱文曰直百亦有勒为五铢者今首一品文直百是巳曰直百五铢则所云勒为五铢者也洪志引旧谱径七分重四铢今所收大小轻重不一不尽如旧谱所言也

　　右传形五铢钱大小二种铢字篆法微不同按顾烜谓昭烈铸传形五铢盖五字居左铢字居右仿传形半两为之

　　右昭烈帝为字钱按洪志言昭烈钱凡四种有一种面文相类背肉麤恶穿左有一为字此品面无文背有为字附録于此

　　右三国吴大帝大钱按吴志嘉禾五年铸大钱一当五百至赤乌元年又铸当千钱而洪志谓当千钱有两品考晋书大者谓之比轮小者谓之四文今大小二等是已

　　右太元货泉洪志谓不知年代今按东晋孝武帝宁康三年丙子改元太元则此为孝武所铸顾东晋鼓铸事不见于史传攷太元三年诏曰钱国之重宝云云亦止禁百姓销坏及商贾转货与夷人不闻开铸也又攷凉张骏于晋明帝太宁二年亦改元太元则此钱究未知谁氏铸后人谓以年号系钱始于五代宋建武若据此钱则建武又在后当以此钱为始矣

　　右后赵石勒丰货钱石勒铸丰货钱见晋书按此钱梁初犹行之通考谓丰货钱径一寸重四铢半代谓之男钱是也

　　右一品文曰汉兴洪志以为汉荚钱盖縁顾烜李孝美之误按成李寿于东晋成帝咸和十三年改国号曰汉改元汉兴此当是李夀铸若云汉初钱文实无据且形质篆法亦与西京全不类今政之谨録于此

　　钱録卷五
　　钦定四库全书
　　钱録卷六

　　右五代宋文帝四铢钱按文帝纪元嘉七年铸文曰四铢重如其文

　　右武帝孝建四铢钱按武帝纪孝建元年铸顾烜谱云一边为孝建一边为四铢洪志引旧谱孝建二字薤叶文四铢则大篆也

　　右废帝子业二铢钱按子业纪永光元年二月庚寅铸二铢钱三月甲辰罢

　　右废帝永光钱洪志引徐氏説辨其文曰永光

　　右废帝景和钱按通考废帝景和二年铸二铢钱文曰景和考大明八年闰五月子业即位其次年乙巳春正月乙未朔改元永光秋八月改元景和十一月被害明帝自立十二月改元泰始则景和无二年甚明通考所称疑误此钱盖改元景和后所铸非二年也轮郭肉好亦与二铢不同与二铢固当为两种而马氏误合之为一耳

　　右梁武帝铁钱按本纪普通四年十二月戊午用给事中王子云议始铸铁钱而隋食货志亦言普通中铸铁钱顾烜言有五铢及五铢大吉大通大富等文此数品皆是

　　右五铢女钱按食货志梁五铢钱肉好周郭又别铸除其肉郭谓之女钱即公式女钱也以其官铸故谓之公式曰女钱者因其时有丰货名男钱也张台曰背有好郭者公式女钱无好郭者女钱是误以公式女钱为二而不知其固是一种今政之

<子部,谱录类,器物之属,钦定钱录,卷六>
　　右太平百钱凡五种篆法各不同大小有间末一品钱字作金



　　右定平一百定字漶缺

　　右钱文曰五朱

