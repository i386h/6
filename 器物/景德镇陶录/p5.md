<!-- { "loadSidebar": true } -->
　　宣德间厂窑。所烧土赤埴，壤质骨如珠砂，诸料悉精。青花最贵，色尚淡彩。尚深厚，以甜白、棕眼为常，以鲜红为宝，器皆腻实，不易茅篾。唐氏《肆考》云：“宣厂造祭红红鱼靶杯，以西红宝石为末入泑，鱼形自骨内烧出凸起，宝光汗水莹厚。有竹节靶罩盖卤壶、小壶甚佳。宝烧霁翠尤妙。又白茶盏光莹如玉，内有绝细龙凤暗花，花底有暗款“大明宣德年制”，隐隐鸡、桔皮纹。又有冰裂鳝血纹者，几与官、汝窑敌。他如蟋蟀澄泥盆最为精绝。”按：宣窑器无物不佳，小巧尤妙，此明窑极盛时也。祭红有两种；一为鲜红，一为宝石红。唐氏所记，乃宝石概以祭红言之，似误。“宣青”是苏泥勃青，故佳，成化时已绝，皆见闽温处叔《陶记》。今宣窑瓷尚有存者。
　　◇成窑
　　成化厂窑烧造者。土腻埴，质尚薄，以五彩为上。青，用平等青料，不及宣器。惟画彩高轶前后，以画手高、彩料精也。郭子章《豫章陶志》云：“成窑有鸡缸杯，为酒器之最，上绘牡丹，下画子母鸡，跃跃欲动。”五彩葡萄撇口扁肚把杯，式较宣杯妙甚；次若人物莲子酒盏、草虫小盏。青花纸薄酒盏，名式不一，色深浅莹洁而质坚。五彩齐著小碟、香盒、小罐，皆精妙可人。唐氏《肆考》云：“神宗尚食，御前有成杯一双，值钱十万”，明末已贵重如此。按：昔论明瓷者首宣、次成、次永、次嘉，然宣彩未若成彩，其点染生动、有非丹青家所能及也。
　　◇正窑
　　正德中厂器。土埴细，质厚薄不一，色亦分青、彩，惟霁红尤佳。嗣有大珰镇云南，得外国回青，价倍黄金，知其可烧窑器，命用之。其色古菁，故正窑青花多有佳品。按：回青以重色为贵，当日厂工恣为奸利，出售民陶，迨嘉靖间，邑令朱景贤设法调剂，其弊稍息。霁红即鲜红、宝石红两种。
　　◇嘉窑
　　嘉靖中厂器。土墡埴，质腻薄，时鲜红土绝，烧法亦不如前器，可造矾红。色惟回青盛作，幽菁可爱，故嘉器青花亦著。五彩略备，然体制较之宣、成器则远甚。郭《纪》云：“世家经箓，蘸坛用器有小白瓯，名曰坛盏，正白如玉，绝佳。”唐氏《肆考》亦载：“嘉窑青尚浓，其厂器如坛盏、鱼扁盏、红铅小花盒子，足为世玩。”
　　◇隆万窑
　　穆宗、神宗年间厂器也。土埴坟，质有厚薄，色兼青、彩，制作益巧，无物不有。汁水莹厚如堆脂，有粟起若鸡皮者，有发棕眼者，有桔皮者，亦可玩。唐氏《肆考》云：“明瓷至隆万时，回青已绝，不及嘉窑青花。麻仓土亦告竭，饶土渐恶，器质较前多逊；又以淫巧为务，其秘戏器一种殊非雅品。镇陶作俑自此。惟祭红器尚有佳者，然亦非鲜红、宝石红之祭红矣。”
　　◇龙缸窑
　　明厂有龙缸窑，称大龙缸窑，亦曰龙缸窑。窑制：前宽六尺，后如前饶五寸，入身六尺，顶圆。鱼缸大样、二样者，只烧一口；瓷缸三样者，一窑给砌二台，则烧二口。缸多画云龙或青花，故统以“龙缸窑”名之。烧时溜火七日夜。溜，缓小也，如小滴流缓缓起火，使水气渐干渐熟，然后紧火二日夜，缸匣既红而复白色，前后通明亮，方止火封门，又十日窑冷方开。每窑约用柴百三十扛，遇阴雨或有所加。有烧过青双云龙宝相花缸、青双云龙缸、青双云龙莲瓣大缸、青花白瓷缸、青龙四环戏潮水大缸、青花鱼缸、豆青色瓷缸等式。
　　◇崔公窑
　　嘉隆间，人善治陶，多仿宣、成窑遗法制器，当时以为胜，号其器曰“崔公窑瓷”，四方争售。诸器中，惟盏式较宣成两窑差大，精好则一。余青、彩花色悉同，为民窑之冠。
　　◇周窑
　　隆、万中人，名丹泉，本吴门籍，来昌南造器，为当时名手。尤精仿古器，每一名品出，四方竞重购之，周亦居奇自喜。恒携至苏、松、常、镇间，售於博古家，虽善鉴别者亦为所惑。有手仿定鼎及定器，文王鼎炉与兽面戟耳彝，皆逼真无双，而千金争市，迄今犹传述云。
　　◇壶公窑
　　神庙时烧造者，号壶隐道人。其色料精美，诸器皆佳，有流霞盏、卵幕杯两种最著。盏色明如朱砂，杯极莹白可爱，一枚才重半铢，四方不惜重价求之。亦雅制壶类，色淡青如官、哥器，无冰纹。其紫金壶带朱色，皆仿宜兴时陈样。壶底款为“壶隐老人”四字，相传为吴十九，而籍不可知矣。李日华赠诗云：“为觅丹砂斗市廛，松声云影自壶天，凭君点出流霞盏，去泛兰亭九曲泉。”
　　◇小南窑　附
　　镇有小南街，明末烧造，窑独小，制如蛙伏，当时呼虾蟆窑。器粗整，土埴黄，体颇薄而坚。惟小碗一式色白带青，有青花，花止兰朵竹叶二种；其不画花惟碗口周描一二青圈者，称白饭器。又有撇坦而浅全白者，仿宋碗皆盛行一时，国初犹然。
　　6、国朝
　　陶至今日，器则美备，工则良巧，色则精全，仿古法先，花样品式咸月异岁不同矣。而御窑监造尤为超越前古，谨录其特著者。
　　◇康熙年臧窑
　　厂器也。为督理官臧应选所造。土埴腻，质莹薄，诸色兼备，有蛇皮绿、鳝鱼黄、吉翠、黄斑点四种尤佳。其浇黄、浇紫、浇绿、吹红、吹青者亦美。迨后有唐窑犹仿其色，唐公《风火神传》载：“臧公督陶，每见神指画呵护於窑火中”，则其器宜精矣！
　　◇雍正年年窑
　　厂器也。督理淮安板闸关年希尧管镇厂窑务，选料奉造，极其精雅。驻厂协理官，每月於初二、十六两期解送色样至关呈请，岁领关帑。琢器多卵色，圆类莹素如银，皆兼青、彩，或描锥暗花玲珑诸巧样。仿古创新。实基於此。《文房肆考》云：“雍正初，楚抚严公希尧烧造厂器。”以“年”为“严”，又称“楚抚”，迨误。《邑志》载：“年公重修风火神庙碑记”碑尚存。
　　◇乾隆年唐窑
　　厂器也。内务府员外郎唐英督造者。唐公以雍正戊申来，驻厂协理，佐年著美，迄乾隆初榷淮；八年，移理九江钞关，皆仍管陶务。公深谙土脉火性，慎选诸料，所造俱精莹纯全。又仿肖古名窑诸器，无不媲美；仿各种名泑，无不巧合；萃工呈能无不盛备。又新制洋紫、法青、抹银、彩水黑、洋乌金、珐琅画、法洋彩、乌金、黑地白花、黑地描金、天蓝、窑变等泑色器皿。土则白壤而埴，体则厚薄惟腻。厂窑至此集大成矣。既复奉旨恭编《陶冶图》二十页，次第作《图说》进呈。临川李巨来先生序公集云：“独斟酌华实，间有得於心。而龙缸、均窑追绝，业复古制；翡翠、玫瑰，更出新奇。是公之陶，即公之心为之也!”

　　●景德镇陶录卷六

　　○镇仿古窑考

　　◇定窑
　　宋时所烧出直隶定州有南定器北定器土胍细腻质薄有光素凸花划花印花绣花诸种多牡丹萱草飞凤花式以白色而滋润为正白骨而加以油水有如泪痕者佳俗呼粉定又称白定其质粗而微黄者低俗呼土定东坡试院煎茶诗云定州花瓷琢红玉蒋记云景德镇陶器有饶玉之称视真定红瓷足相竞则定器又有红者间造紫定黑定然惟红白二种当时尚之唐氏肆考云古定器以政和宣和间窑为最好色有竹丝刷纹其出南渡后者为南定北贵於南划花最佳光素亦好昌南窑仿定器用青田石粉为骨质粗理松亦曰粉定其紫定色紫黑定色若漆无足重也

　　◇汝窑
　　汝亦汴京所辖宋以定州白器有芒不堪用遂命汝州建青器窑土细润如铜体有厚薄色近雨过天青汁水莹厚若堆脂有铜骨无纹铜骨鱼子纹二种格古要论云汁中眼隐若蟹爪者尤佳辍耕录云河北唐邓耀州悉效之而汝窑为魁底有芝麻花细小挣钉当时珍尚
　　唐氏肆考云汝器土脉质制较官窑尤滋润薄者为贵屑玛瑙为油如哥而深微似卵白真所谓淡青色也然无纹者尤好

　　◇官窑
　　宋大观政和间汴京自置窑烧造曰官窑士胍细体薄色青带粉红浓淡不一有蟹爪纹紫口铁足大观中泑尚月白粉青大绿三种政和以后惟青分浓淡耳
　　案南渡时有邵成章提举后苑袭旧京遣制置窑於修内司烧造日内窑亦名官窑黑澄泥为筑极其精制泑色亦莹澈为当时所珍　后郊亶丁别立新窑亦曰官窑式制不殊比之旧窑内窑不大侔矣
　　唐氏肆考云古官器其妙处当在体质油色色带白而薄如纸者颇亚於汝伪者皆龙泉所造无纹路南宋馀姚秘色瓷今人率以言官窑目之不能别白间见乱真

　　◇东窑
　　北宋东京民窑也即今开封府陈晋等处土胍黎细质颇粗厚淡青色亦有浅深多紫口铁足无纹比官窑器少红润唐氏肆考误以为董窑又云核之董窑似官其不同者质粗欠滋润盖东董声相近唐氏半采格古要论乃传闻之讹也
　　案古东器虽有紫口铁足无蟹爪纹不逮官窑多矣唐氏何得云似陶成记事亦称东窑载东青有浅深二种唐氏於东青色则画冬青何不自知东之讹董也且今所仿东青器并无紫口铁足或更加彩矣

　　◇龙泉窑
　　宋初处州府龙泉县琉田市所烧土细善质颇粗厚色甚葱翠亦分浅深无纹片有一等盆底有双鱼盆外有铜掇环器质厚实者耐摩弄不易茅篾第工匠稍拙制法不甚古雅耳景德镇唐窑有仿龙泉实烧一种尤佳格古要论以为亦有薄式
　　唐氏肆考云古龙泉器色甚葱翠妙者可与官争但少纹片紫骨铁足耳

　　◇哥窑
　　宋代所烧本龙泉琉田窑处州人章姓兄弟分造兄名生一当时别其所陶曰哥窑土胍细紫质颇薄色青浓淡不一有紫口铁足多断纹隐裂如鱼子泑惟米色粉青二种汁纯粹者贵
　　唐氏肆考云古哥窑器质之隐纹如鱼子古官窑质之隐纹如蟹爪碎器纹则大小块碎古哥器色好者类官亦号百圾碎今但辨隐纹耳又云汁油突不如官窑案哥窑在元未新烧土脉粗燥色亦不好见格古要论旧呼哥哥窑亦取土於杭

　　◇章龙泉窑
　　即生一之弟章生二所陶者仍龙泉之旧又号章窑或曰处器青器土脉细腻质薄亦有粉青色翠青色深浅不一足以铁色但少纹片较古龙泉制度更觉细巧精致至今温处人犹称为章窑
　　唐氏肆考云兄弟二窑其色皆青有浓淡皆铁足旧闻有紫足少见惟哥窑有纹弟章窑无纹为别春风堂随笔云章窑所陶青器纯粹如美玉为世所贵即官窑之类案白壤所造外涂油水翠浅露白痕者真明初窑移处州青器土亚火候渐不及前亦

　　◇均窑
　　亦宋初所烧出钧台钧台宋亦称钧州即今河南之禹州也土脉细泑具五色有兔丝纹红若胭脂朱砂为最青若葱翠紫若墨者次之三者色纯无少变杂者为上底有一二数目字号为记者佳若青黑错如垂涎皆三色之烧不足者非别有此样俗取梅子青茄皮紫海棠红猪肝骡肺鼻涕天蓝等名蒋记云近年新烧皆砂土为骨泑水微似制有佳者俱不耐久
