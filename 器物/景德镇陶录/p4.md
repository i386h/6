<!-- { "loadSidebar": true } -->
　　滑石作器胎，惟质佳耳，所衬了釉色反不如不泥上釉龙莹泽耐看。故官古不多用，洋器半用，惟雕镶小琢器肯用。然滑石瓷器画作，亦不及好官古。
　　捡渣，作质顶粗之器，如冒宫、冒饭、冒盂、冒令、莲子大碗、大草撇砂古、大砂炉二及小雕削禽鱼人物之类。捡渣者何？盖大窑户所淘泥不倾去粗沉之土渣也。凡用捡渣户、雇工收捡於外，复加淘汰，练成泥方可用。

　　青料，以黑绿而润泽有光色者为上品。仿霁青器必用之者。若青花淡描用青之法：先定花样画坯上，然罩上釉水，泑水干，入窑烧，陶成遂现青翠色，若不用釉罩，其色仍黑；或先上釉，再画釉外，则料多烧飞。
　　镇有彩器，昔不大尚，自乾隆初官民竞市，由是日渐著盛，俗呼“红店”，自称曰“炉户”。皆不用古法明暗炉之制，但以砖就地围砌如井样，高三尺余，径围三两尺，下留穴，中置彩器，上封火而已，谓之“上炉”，亦有期候。若头号以明炉？暗炉？多不知为何。
　　凡器之高大件，最难烧造。如二尺四大盘，顶皮大碗、千件、五百件大地瓶、五百件大缸、三百件花桶等器，口面既大，件数又高，造时必倍其坯式，较劣取优者送窑经烧，难保不有跷扁损挫之患。
　　脱胎器薄，起於记窑，永窑尚厚，今俗呼“半脱胎”。另有如竹纸薄者一式，俗以“真脱胎”别之。此种真脱胎，起自成窑，暨隆、万时之民窑；但隆、万尚蛋皮式，止一色纯白者，不似今多画青花，其净白尤浇美过之也。
　　上古、中古器，昔无琢类，不造小圆器，止有大碗、宫碗、七寸、五寸四大器之称。今则小圆式亦造矣。
　　洋器，有滑洋器、泥洋器之分。一用滑石制作器骨，工值重，是为滑洋器；一用不泥作器质，工值稍次，是为粗洋器。
　　小琢器户，亦呼“雕削”，如造汤匙、挂瓶、茶托等具，画青花、淡描等花；或兼仿东青器。近闻仿造东青新试得一法，用釉果作质，陶成则釉色益衬出，而美过於前仿东青器。
　　满窑一行，另有店居。凡窑户值满窑日，则召之至，满毕归店，主雇有定，不得乱召。俗传先是乐平人业此，后挈鄱阳人为徒，此康熙初事。其后鄱阳人又挈都昌人为徒，而都邑工渐盛，鄱邑工所满者反逊之。今则镇分二邦，共计满窑店三十二间，各有首领，俗呼为满窑头。凡都、鄱二邦满、柴、槎窑，皆分地界。
　　窑内各有把庄头，亦为烧夫。烧夫中又分，紧火工、溜火工、沟火工。火不紧洪，则不能一气成熟；火不小溜，则水气不由渐干，成熟色不漂亮；火不沟疏，则中后左右不能烧透，而生[爽瓦]工　所不免矣。烧夫有泼水一法，要火路周通，使烧不到处能回焰向彼，全恃泼水手段。凡窑皆有火眼，照来焰泼法，颇为工巧。
　　柴窑，多烧细器；槎窑，多烧粗器。前代厂制，一窑兼用，柴槎四、六配烧。今悉搭民窑，分柴槎为二邦，故有柴窑、槎窑之称，其中又分大器窑、小器窑、包青窑诸号。
　　五曹满器，五行之名。都邑人呼为“五乎”，几曹、几乎，皆行路之数。又传“五乎”实四担坯匣，共计三十二[前上手下]；亦有论柱数烧者。
　　烧窑户搭烧坯瓷，其满烧之规：当窑门前一二行皆以粗器障搪恕火，三行后始有细器，其左右为眼处则用填白器拥燎搪焰，正中几行则满官、古、东青等器，尾后三四行又用粗器拥焰。若窑冲，惟排砖靠砌而已。
　　自烧自造者，谓之烧囵窑。或不搭他户烧，或亦搭一二户烧。窑门前用空匣满排以障火，如昔厂官满法者。三行后，始用坯器。尾后亦满粗器，以搪火焰。
　　厂昔有大匣窑，专满空匣。今悉入民窑先烧，惟包青窑乃可搭烧。何谓包青？盖凡搭坯入其窑，必陶成皆青品，有苦窳不青器，则另偿包烧者。不独厂官器搭如此，即诸户搭烧亦然也。
　　瓷器固须精造，陶成则全赖火候。大都窑干、坯干、柴干，则少折裂、色晦之患；土细、料细、工夫细，则无粗糙、滓斑之虞。
　　结砌窑巢，昔不可考。自元明以来，镇土著魏姓世其业，若窑小损坏，只需补修。今都邑人得其法，遂分业补窑一行。然魏族实有师法薪传，余尝见其排砌砖也；一手挨排粘砌，每粘一砖，只试三下即紧粘不动；其排泥也；双手合舀一拱泥，向排砌一层砖中间两分之，则泥自靠结砖，两路流至脚，砌砖者又一一执砖非粘。其制泥，稠如糖浆，亦不同泥水工所用者。
　　渣饼，有平正细白者，是白不造成；有粗样者，是泥土打成，大小视坯足为度。凡装坯匣内，必用渣饼垫足，经烧后其足[土左右足]乃不粘匣底。又有用黄砂渣垫足[土左右足]，亦不粘匣者，五代周烧柴窑器所谓“足多黄土”盖此。
　　陶户收买釉不，先於船中提少许捏成块，上划各土客字号，烧窑日置之火眼内，待烧熟用铁钩探出，验辩货色，谓之“试照”。
　　本烧户，亦有自试火照之法。盖坯器入窑，火候生熟究不可定。因取破坯一片，中挖一圆孔，置窑眼内，用钩探验生熟。若坯片孔内皆熟，则窑渐陶成，然后可歇火。
　　陶户坯作人众，必用首领辖之，谓这“坯房头”，以便稽查口类出入、雇人。其有众坯工多事，则令坯房头处平，有惰工坏作，亦惟彼是让。
　　坯房发给人工，其为地下印利、做坯等工，则皆四月内给值，十月找满，年终再给少许；其为画作上工，则按五月端节、七月半、十月半及年竣分给。至供饭一例，侧阖镇皆三月朔起。有发市钱。
　　窑砖，旸埠滩沿河所造。其法：埏填泥土，用方木匣印成长七八寸、阔三四寸，须先贮窑烧熟方可用。初烧者为新砖，烧数次者为老砖。老砖结窑佳。
　　俗有估堆之说。凡陶户堤同口有剩下零瓷或稍茅损色杂者，则另堆聚一处，新旧大小不等，有此路行家觅户估买。昔多有估堆致富者，今则有外佳内窳弄巧者矣。俗谓“做堆”。
　　商行买瓷，牙侩引之议价、批单，交易成，定期挑货，必有票计器数为凭，其挑去瓷器有色杂茅损者，亦计其数，载票交陶户换补佳者，谓之“换票”。其瓷票、换票，皆素纸为之，或印行号、户号加写器数字，或全用墨写。
　　商雇茭草工扎瓷，值有常规，照议如一。其稻草、篾片皆各行长雇之茭草头已办。稻草出吾邑者好用，而邑北尤佳。篾则婺界所析，今里村镇市亦有。
　　把庄一行。凡诸路客至，必雇定把庄头挑收。窑户瓷器发驳，则把庄头雇夫给力送下河。又有类色头，汇清同口包纸装桶。茭草根凳皆有定例，俗又呼油灰行。
　　磨补瓷器。镇有勤手之徒，挨陶户零估收聚，茅糙者，磨之，缺损者补之，俗呼为磨茅堧店。
　　过光瓷器、皆暗损未坏者。此诈伪之流贱市而涂固之。然沾热汤即破，只可盛干冷物，俗呼为过江器。
　　黄家洲苏湖会馆近河洲地，为小本商摆瓷摊所一大聚场也。面河距市中、方广约二里许，遍地皆瓷器摊，任来往乡俗零买，不拘同日个数。
　　瓷器街颇宽广，约长二三百武，距黄家洲地半里余。街两旁皆瓷店张列，无器不有，悉零收贩户，整治摆售，亦有精粗，上中下之分。
　　潘家疃在镇之中秀渡对岸。疃内多潘姓，自国初已陶，然只坯坊陶窑多处，陶户仍居镇中，时至疃内省视烧造。其窑则皆烧槎。其坯亦有由镇载入疃窑烧者，亦有疃坯载送镇窑烧者，故中渡口一带河中多有陶户装坯船、装瓷器船。
　　镇，又有小本旅伴，手提大篮采贩陶户诸瓷器，走黄家洲上及觅趁各瓷行零卖。其器稍有茅疵，亦或时得佳器，俗呼为提洲篮者。

　　●景德镇陶录卷五

　　○景德镇历代窑考
　　陈至德元年，诏镇以陶[土左匋右]础贡建康。
　　唐
　　陶窑
　　唐初器也。土惟白壤，体稍薄、色素润，镇钟秀里人陶氏所烧造。《邑志》云：“唐武德中，镇民陶玉者，载瓷入关中，称为假玉器，且贡於朝。於是昌南镇瓷名天下。”
　　◇霍窑
　　窑瓷色亦素。土墡腻质薄，佳者莹缜如玉，为东山里人霍仲初所作，当时呼为“霍器”。《邑志》载：“唐武德四年，诏新平民霍仲初等制器进御。”
　　宋
　　景德窑
　　宋景德年间烧造，土白壤而填，质薄腻，色滋润。真宗命进御，瓷器底书“景德年制”四字，其器尤光致茂美，当时则效著行海内，於是天下咸称景德镇瓷器，而昌南之名遂微。
　　◇湘湖窑　附
　　镇东南二十里外有湘湖市，宋时亦陶，土塥埴，其体亦薄，有米色、粉青二色。蒋《记》云：“器雅而泽”，在当时不足珍。然唐公《陶成纪事》则曰：“厂仿米色、粉青宋釉二种，得於湘湖故窑款色，盖其地村市尚寥落有存窑址，自明已圮。”
　　元
　　改宋监镇官为提领。至泰定后又以本路总管监陶，皆有命则供，否，则止，税课而已。故惟民窑著盛，然亦无多传名者。蒋《记》云：“景德镇埏埴之器，洁白不疵”，据此，则元瓷尚白可知；又云：“江、湖、川、广器用青白，出於镇有其技”，据此，则元瓷已工巧画镂矣；又云：“窑有尺籍，私之者，刑”，据此，又非税课之一证乎？蒋公名祈，元人也。
　　◇枢府窑
　　元之进御器，民所供造者。有命则陶，土必细白埴腻，质尚薄。式多小足印花，亦有戗金五花者；其大足器则莹素。又有高足碗、蒲唇弄弦等碟、马蹄盘、耍角盂各名式。器内皆作“枢府”字号，当时民亦仿造，然所贡者俱千中选十，百中选一，非民器可逮。
　　◇湖田窑　附
　　镇河南岸口，有湖田市，元初亦陶。土确垆质粗，多黄黑色，即浇白者亦微带黄黑。当时浙东西行之器颇古雅，蒋《记》云：“浙东西之器尚黄黑，则出於昌水南之湖田窑者也。”今窑市已墟，湖田村落尚在，其窑器犹有见者。
　　明
　　洪窑
　　洪武二年设厂於镇之珠山麓，制陶供土，方称官瓷，以别民窑。除大龙缸窑外，有青窑、色窑、风火窑、匣窑、爁熿窑，共二十座。至宣德中，将龙缸窑之半改作青窑，厂官窑遂增至五十八座，多散建厂外民间，迨正德始称御器厂。
　　洪器土骨细腻体薄，有青黑二色，以纯素为佳。其制器必坯干经年，重用车碾薄，上釉候干入火；釉漏者碾去再上釉，更烧之。故汁水莹如堆脂，不易茅篾。此民窑所不得同者。若颜色器中，惟青黑戗金壶、盏甚好。
　　◇永窑
　　永乐年厂器也。土埴细，质尚厚，然有甚薄者，如脱胎素白器。彩、锥、拱样始此。唐氏《肆考》云：“永窑有压手杯，中心画双狮滚球为上品，鸳鸯心者次之，花心又次之。”杯外青花深翠，式样精妙，若后来仿制者殊差。永器鲜红最贵。
　　宣窑
