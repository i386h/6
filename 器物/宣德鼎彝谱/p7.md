<!-- { "loadSidebar": true } -->
　　六科衙门六员赐法噐鼎六座　仿礼噐图欵式大小顔色同前臣等谨按国朝防典云六科都给事及左右给事等官皆得封驳凡朝廷政令之得失与百官之贤佞皆许连名上达古称谏院是也凡紏弹之日必首簮白笔手执白简故諌垣赐鼎应以法噐象之
　　钦天监衙门一员赐明时鼎一座　仿礼噐图欵式大小顔色同前臣等谨按三礼仪制曰少皥氏以鳯鸟为厯命重黎司天地唐虞之羲和周之冯相保章皆其职也国朝名之曰钦天监监正一人监副二人以司其事成祖曽幸钦天监登观星台御书经天纬地治厯明时八字赐之今即以此八字铸鼎以赐为宜
　　尚寳司衙门一员赐图书鼎一座　仿礼噐图大小顔色同前臣等谨按大明防典云尚寳司掌天子之六玺及徴发兵符印信等事凡朝廷用玺必勅司官以手夲于宫中掌玺女官处请出用讫随即送入嵗终必上纪簿登记一嵗所用玺数以稽察焉关防严宻非比他曹今防赐鼎臣等谨按其宜为之説曰上古自河出图洛出书之后而尚史皇颉遂从而制字若若纷沓而生此尚寳所掌诸玺皆图书之所生也合以图书饰鼎以赐为宜
　　司礼监衙门二员赐既济鼎二座　仿礼噐图欵式大小顔色同前臣等谨按防典云司礼之职在汉室称大长秋又称侍中国朝改为司礼监分十有一司如尚衣等官是也各有所掌如宫闱礼仪诸事皆其所任故以司礼名之谨按三礼图云五行以火为礼以水为智而司礼非有礼智者不克以当之故赐鼎画以水火既济之形焉
　　赐内府佛堂及天下名山寺院大号梵书彛炉　仿宋东青磁欵式髙三寸二分口直径四寸九分腹直径五寸二分足髙三分六厘八炼洋铜铸成棠梨夲色重一觔二两梵书佛字钿以赤金共二百座
　　赐内府佛堂及天下名山寺院大号梵书彛炉　仿宋东青磁欵式大小轻重同前钿以白银共二百座
　　赐内府佛堂及天下名山寺院中号梵书彛炉　仿宋东青磁欵式髙三寸口直径五寸四分足髙三分八厘梵书佛字钿以赤金共二百座
　　赐内府佛堂及天下名山寺院中号梵书彛炉　仿宋东青磁欵式大小顔色同前钿以白银共二百座
　　赐内府佛堂及天下名山寺院鉢盂彛炉　仿宋填漆钵盂欵式髙七寸一分口直径四寸五分八炼洋铜铸成蜡茶夲色不施金采共二百座
　　赐内府佛堂及天下名山寺院髙脚押经炉　仿宋定窑欵式髙二寸三分耳长七分环大五分足髙五分三厘口直径三寸二分重六两五钱八炼洋铜铸成枣红色共二百座
　　赐内府佛堂及天下名山寺院低足押经炉　仿宋哥窑欵式髙二寸七分耳长八分四厘环大六分二厘足髙一分三厘重七两一钱八炼洋铜铸成棠梨色共二百座
　　赐内府道塲及天下名山宫观雁翎法盏炉　仿元朝枢府窑欵式髙四寸七分耳长三寸八分口直径二寸九分足髙四分八厘重六两八钱八炼洋铜铸成棠梨色共二百座
　　赐内府道塲及天下名山宫观连珠法盏炉　仿元朝枢府磁欵式髙三寸四分耳长二寸八分口直径二寸六分足髙七分重六两八钱八炼洋铜铸成蜡茶夲色共二百座
　　内府斋宫仿古雯敦仿宣和博古图欵式大小如图髙二寸八分耳长一寸二分口直径二寸七分足髙五分七厘十二炼洋铜铸成棠梨色耳及兽面钿以赤金以供皇上斋宫之用
　　内府书堂砚头三螭小鼎　仿宣和博古图欵式通髙二寸耳长四分一厘盖髙七分二厘口直径一寸一分足髙三分八厘重三两七钱十二炼洋铜铸成仿古青绿色文藻悉钿赤金以供皇上砚头焚香之用
　　内府金莲博山鼎　仿姜铸欵式髙六寸四分重一觔六两六钱十二炼洋铜铸成藏经纸色钿以赤金以供皇上水殿之用
　　内府上用橘囊炉仿元朝姜铸欵式髙二寸二分耳髙六分口圆径七寸九分足髙三分一厘重六两六钱十二炼洋铜铸成枣红本色以供皇上进柑御筵之用
　　内府御厠深腹鼎　仿攷古图欵式髙三寸一分耳髙六分口圆径六寸三分足髙三分三厘重六两七钱十二炼洋铜铸成藏经纸色不施金采以供皇上御厠雕础中焚香之用

　　宣德鼎彛谱卷八
　　后序
　　宣德鼎彛谱十六册出自于忠肃公家公于正綂中为礼部祠曹郎得之于司礼太监吴诚诚于宣德间奉勅曾监督铸冶之事当日兴工开冶身亲目击其事因与大宗伯吕公震太常卿周公瑛彚着图谱进呈尚方九重严宻世无传夲最为珍秘此谱乃进呈之副夲也忠肃公官礼曹时与司礼吴公为京邸比邻莫逆交棯得以有此余与忠肃诸孙豫庵中翰素称相知徃来契宻暇日偶以出示因拜假归乃命画工绘图敷采装演藏之笥中以时展玩得覩昭代典章文物之盛非独以鼎彛为薫燎之防而忽视之也倘有海内好事诸君子购得宣炉真者当按图披视梗概自明余虽非博雅之流恒喜茗椀薫炉日与周旋开册盘桓抚图玩式毎致忘于寝食因自哂痴癖多难免逹人之矣然此册列序颇详应与博古圗攷古诸书共垂不朽也
　　嘉靖甲午嵗仲春上浣吴郡文彭书于玉磬山房宣炉博论
　　宣庙官铸鼎彛及今所存真者十一赝者十九在当时原属珍贵与南金和璧同价而今之称鉴赏家又多耳食者因未见真龙徒寳燕石不论铸式之雅俗铜质之美恶苐见略似宣欵下有大明宣德年制六字印子毎以炭火廹赤火体火足充若蜗涎者便以为真大为有识者所哂殊不知宣炉之真者其欵式之大雅铜质之精粹如良金之百炼寳色内涵珠光外现淡淡穆穆而玉毫金粟隠跃于肤理之间若以氷消之晨夜光晶莹映彻逈非他物可以比方也
　　今人不知宣炉铸铜之来歴讹以讹至以为宣庙时内藏火藏中金银铜玉等物镕而为一宣庙遂命即以铸炉此説谬也夫金银铜玉刚柔之质不同其性也则各不相入岂能一镕即合譬如民间偶遭囬禄或金银铜铁同镕者付分金炉可以各项销出何况内府之变乎况查宣庙日录自登极以至升遐十年之内并无内藏被灾之事盖缘当时之人未见此谱原委乃设妄言以惑世耳昔闻一老中贵言宣庙当铸冶之时问工匠曰炼铜何法遂至精美工奏云凡铜经炼至六则现珠光寳色有若良金矣宣庙遂勅工匠炼必十二毎觔得其精者才四两耳故其所铸鼎彛特为美妙云
　　宣炉除夲色之外有仿古青绿一种非若河南金陵姑苏等处烧斑土窖之伪造也闻之老铸工云宣炉仿古青绿者取内库损缺不完三代之古噐选其色之翠碧者椎之成末以水银法药等和倾入洋铜汁内与铜俱镕噐成之后复以青绿硃砂诸色用安澜砂化水银为汁调诸色涂抹炉身令编入猛火次苐敷矣至于五次则青绿之色沁入炉骨复以白蜡镕化烘渍炉鼎擦以棕帚揩以布帛则内外青绿硃斑垤起即以利刅剔之亦不遽去妙者可与三代汉魏之噐无殊惜存留絶少世不多见倘有得者当与三代汉魏之噐同珍不可防视
　　宣炉有流金一种皆宣庙御用之贵品也流口耳之间名覆祥云流腰腹之间名金带围流底足之间名涌祥云复有商金渗金之类其流金之炉非十二炼之铜不流炉铸成后先以水银和法药薫染入骨复以赤金制铄成泥涂之炽火炙逼沁入炉身其赤金色自浅淡以至深浓次第薫染十有余次然后金光耀目寳色腾眸所费不赀岂民间单冶野铸所能彷佛其万一哉凡宣炉夲色有三种流金仙桃色一也秋葵花色二也栗殻色三也而仙桃色为最秋葵栗殻色则又次之耳吴下宣炉其欵制首尚乳炉鱼耳蚰耳以此三种皆宣庙文房之所御用也欵式典雅朴素无文置之几案何妙如之况其敷色亦异有藏经蜡茶棠梨枣红栗殻诸色而吴下独重藏经蜡茶二色以其色之淡雅薫燎既久敷色渐磨铜质显露如良金在冶晶光发越寳熖陆离莫可云喻虽三代汉魏之噐并观亦当退舍矣但所惜者真正宣炉絶稀噐恒众万厯末年金陵有甘文堂者精于鼓铸惟乳炉一种称佳敷色喜效枣红而稍淡俗称猪肝色者是也吴中则有周文甫氏亦以铸冶名世惟鱼耳蚰耳二种最佳其欵制一仿真宣抑且炼铜有法敷色无讹甘氏有所不及甫晩年所铸者可亚于真宣之下一等今亦渐为好事者购尽见亦稀逄价亦半侔宣铸矣倘有得者宜寳防之
　　今之鉴家不读此谱不知宣庙圣学渊深其所制鼎彛名目虽于臣下拟进必命疏其事实与施于何所宜否再四推敲方命鼓铸今世偶有一二真宣之铸其欵式尽合图谱惟底无印欵反疑其伪殊不知凡进呈様炉例不填欵俟选中特铸方许写欵今人不审徃徃错过不取然亦有伪铸无欵様炉者以之欺世愚人其制度铜质鉴家一见分明不湏辨论吾侪斋中日用鼎彛多者不过十具轮日更替似觉目前一新又可递为摩拭若笥中所藏一二几案之上日陈嵗置胶柱不移目覩陈陈易生厌足固宜多蓄妙欵为佳
　　皇明天啓丙寅春三月檇李项子京书

