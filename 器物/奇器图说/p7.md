<!-- { "loadSidebar": true } -->
　　先为飞轮之架次于飞轮轴之两端各安一铁曲柄但一端向上则一端向下必使相反故以一端系于恒升车取水竿顶可上可下之木以一端用人力转之则水升矣飞轮者助人用力之轮也
　　恒升车之制亦详具泰西水法中

　　説
　　井中水不能上先作风车以代人畜风车有轴即在井上以转井中取水之戽者也但此图水戽之制非此中常用之戽乃是长筒直贯井底筒底有轴筒中有索贯诸皮球如鸡子様上下俱小以便筒中上下状若聨珠其数不拘多少惟视索垂井底水中折转从筒中而上直至井上池中环连不絶为度盖以风轮转轴轴转皮球之索从筒底轴逓转而上逓塞其水直从筒中逓涌而上而后吐之井上池中也其作球作筒之法详如图旁散形风车之制多端详后转磨诸图中



　　説
　　为长槽前寛后窄于其中平安一轴其前端安一木杓杓上有环系槽前上端横木上槽前下端有小长板如□杓入水则满至髙处则因下端小长板所靠不得不倒而吐矣
　　向余曾自作一引水器一名鹤饮一名活桔橰其制一一与此相合但此前端用杓更为妙耳

　　説
　　先为四方立架视天平杆两端水筒所至髙处覆水为度如□其下于架之中央水中用方石安铁窠如□中为立柱下有铁钻立柱下端安立板大轮如□少上安半规斜轮一角渐次而下一角渐次而上如□于半规轮之上另有枢轴在下半规轮轴中央如□其枢轴少上中开长孔横安转轴如□以贯天平杆之中心使之可上可下枢轴上端则安在架之上梁勿令动也如□再于天平杆两畔近半规轮上行处防以圆木如□或防竹皮使其滑泽无滞其天平杆两尽头处各安戽筒如□但须于杆旁横安小杆系筒如□始无碍于杆身而覆水槽中之为便耳

　　説
　　先为两立柱之架如□立柱上端有轴次为大木杓如□旁有两耳中贯横木如□其杓柄为水出之槽即贯在立柱架上轴内可以转旋上下如□耳中所贯横木有索系于旁立桔橰之前端后端有垂木中凿多孔便安木柄随人髙低可用力也此器取水甚多桔橰杆另立巧法任人意为之

　　説
　　先为行轮人行其中如□行轮中轴两端各安曲拐一边曲在上一边曲在下如□曲拐方孔之中杆上安滑车如□于滑车贯处为立圈下端定在恒升车取水杆头如□行轮转动两边自然一低一昂水可逓引而上矣

　　説
　　先为星轮如□星轮者轮周作大圆齿间中与齿相等亦作圆孔与大星光芒四射相似故名星轮星轮之外作鼓厢如□鼓厢者上下总一圆圈两旁以木板厢之其形似鼓故名鼓厢鼓厢下面底中开一小孔入水如□鼓厢上面开一方孔如□方孔中安一方屑上方下圆方屑两旁各安小滑车使方屑易上易下也如□其安鼓厢及安方屑上下之架如□于方屑方孔之前开孔向上斜安孔筒如□以便出水先将星轮安置鼓厢之中务使星轮两旁与轮周齿端圆处靠鼓厢圈板为则其星轮之轴直出两旁架外有曲柄如□便人运也或另作水转之轮以转此星轮亦无不可盖鼓厢之架安置水中下面小孔自然入水乃以星轮逓转而上至方屑圆头垂处水不能再过而前则惟有从斜孔筒中出水而已

　　转磨
　　説
　　为大轮周有齿中有辐条如□惟有车轴斜安则轮自然斜转矣次于斜轮两旁立架顶上安一横梁如□以一人手攀其梁而足踏辐条之上欲上不能而轮则必自转也如□轮外另安小轮有齿与大轮之齿相合小轮之轴连于转磨之枢齿各相得磨则无不转也用力少而人不大劳此其一种

　　説
　　为大行轮一具行轮之説已见于前第此轮极大可容两人并行耳行轮两旁各安有齿小轮逓转枢则两磨可俱转也一见自明故不细赘

　　説
　　磨中之枢下安铁曲拐如□枢下端再安十字木杆杆末各安铅柁如□枢下安铁钻入铁窠中如□于曲拐中安木桄两端各为转环如□一端转环安人手曳桄上如□其人手所曳之桄上端安于架上立桄亦有转轴如□一人斜曳其手中之木可前可后而枢端下面十字铅柁为之助力则磨自可转矣倘或磨重于对旁再増一曲拐再用一人对曳如前法尤有余力

　　説
　　磨悉如常惟旁有立柱安大立辘轳系纒垂重之索如□辘轳之上安平轮周有悬齿以转转磨枢之立轮如□下有十字杆待重垂下至地用人力推杆则重可复上如□于立柱之旁另有立架上横以梁如□横梁中开长孔安三小滑车如□垂重之上有小立筐中安两小滑车如□立柱大辘轳所纒之索平转从旁立小架滑车之下而过如□从而上之过梁上第一在左之滑车折转而下又从小立筐下一滑车之下折转而上过梁上第二在右之滑车折转而下又从小立筐上一滑车而下折转而上过梁上第三在中之滑车折转而下始系定于小立筐上端小梁上如□小立筐下端小梁有环垂重之上有钩钩于环内如□重下则磨自转矣所以必用此许多小滑车者总令垂重迟遅而下不易到地其磨可多转耳垂重下又加小重者欲人视之多寡自为增损云尔【此自转磨也向余曾臆想作此试之甚便今得此实先得我心之同然但此迟迟垂重之法初则梦想不及也】

　　説
　　盖或人多逺行此磨载之车上如上图两磨安于两头中安一大立柱下安平轮有齿如□其轮轴下端有铁钻安车中平木中央铁窠内轮齿两旁各安有齿小轮平转两边磨中之枢其立柱于平轮之上平安横木中央开孔而上上端安有横梁如□横梁两头长过于车各安下垂立柱如□以马转两立柱则两磨可自转也其车行各可载他辎重故甚便之
　　余意横梁若作十字则用四风扇或直竪车上或亦周垂车外又可作风磨也

　　説
　　为大轮外周安横桄如□内有长轴两端安两立轮各有齿转两磨立枢灯轮之齿如□用三人手攀横梁足踏轮周横桄则两磨转矣傥止用一磨则一人足矣在人酌而为之耳

　　説
　　大轮转两磨灯轮之枢如□总用常法惟大轮轴为大立柱柱下端有铁钻入地臼窠中柱半身处安大木平架中开圆孔柱从孔中透出上去以转动便利为度如□柱上半身安十字两层横桄各有立档如□四立档外各挂一大方布框如□布框可展可收向风吹处则自然展开受风过则自収逓展而逓相受风故两磨可自转也布框每面有两索斜系如□者恐风大布力不能当易至损耳

　　説
　　其下悉是常法惟是大轮齿不得遽及磨枢灯轮之齿故各再加两灯轮立轴上再安有齿之轮庶易及磨枢耳其上风扇则为长三角形如□两面以薄木板为之更易受风其力尤大也

　　説
　　余皆同前惟方板风扇垂在轮下上以四斜枨撑轮为少异耳

　　説
　　余悉同止是立柱平安十字周作轮形如□于轮上周围以木板作方风扇如□每扇一面各有一索系风来则板直立受其吹而自转然有索系则又不能前去过风则又自然少垂不阻风也

　　説
　　余悉常法惟是上层周围有墙每面少开一方以受风入如□其立柱则上至屋顶转枢柱安十字木板上下长横少弱耳

　　説
　　余如常止立柱上安八风扇为异其风更大也

　　説
　　余俱如常惟于转磨枢灯轮之立轮安长铁轴于架外作曲拐方形如□于铁轴尽处定安十字木两头悉是铅柁使重而易转以助人力有如飞轮于曲拐方形转处贯以铁环两端各系以索其索一端系木杆中环上如□其杆下端则定在地上有环可转如□两人对曳其杆一来一徃则飞轮助力磨之转甚便且省力也视人周行磨外节劳不啻数倍矣
<子部,谱录类,器物之属,奇器图说,卷三>

　　觧木
　　説
　　先为水轮并架如□水轮轴一端出架外连以曲拐如□曲拐之上连有立铁杆两头有环下端环贯曲拐之末上端环贯锯之下档木上锯齿居中两旁连档立柱则各上下两立槽中如□外水轮转则曲拐一上一下而锯齿亦随之一上一下矣此觧法也但能使木来就锯则其中尤有巧法须细详之盖木置架上架两头有四立柱之夹木如□架又总安一长槽中下有小圆棍木数个如□木之未觧左端尽处有索系于架下斜齿铁轮之轴如□旁有长杆尖头有铁乂以起斜齿之齿如□者则又定在逺旁大转木之下端如□大转木上端有小杆亦斜连于锯下档之下如□锯一上则带转木上端小杆亦上转木亦必少少斜转而上有铁乂之长杆势必起一斜齿而自出其上矣锯一下转木亦必少少斜转而下则乂杆又入第二齿下矣以此起齿即以此纒轴之索故木自来就锯也又恐斜轮齿上而复回则又以短乂小铁杆随而疾阻之如□此皆微机妙不容言

　　説
　　先为立柱架安大水轮如□水轮同轴另安有齿之轮如□一边齿转灯轮灯轮助以飞轮如□飞轮与灯轮同轴轴之一端有铁曲拐上连曳锯之木如□又水轮有齿之轮一边转小灯轮同轴又有小灯轮逓转旁安有齿小轮如□有齿小轮逓转上小灯轮小灯轮同轴有锯齿铁轮如□锯齿铁轮之轴则系转木就锯之索者也其阻齿勿回之乂则以锯上端之木旁转而上下之如□其消息与第一图略相同

　　説
　　安锯置木之架图自分明不细赘惟是架中两旁各有长辐条之大轮如□其辐条尽头须各挨入人搅大轮之辋少许使人搅轮上旁安之小木桩易挂转也两轮通为一轴轴纒转木之索使木来就锯其人搅两轮亦通贯一轴但轴之中作曲铁拐贯两长铁杆直贯于转锯上下之长横梁上如□两轴外各安曲柄相对两人搅之锯自可转而每轮一周木桩可转一辐条木亦自来就锯也

　　説
　　觧法用人如常第架上后端立两有力之竹弓如□则省人力多多矣覧图自明无容多觧

　　觧石
　　説
　　假如有石欲觧成几板则有架如□于架近一头处安立轴上安有齿平轮如□平轮转旁灯轮如□灯轮又转小立轮上如□小立轮轴外有曲拐如□曲拐之端贯直铁杆两端有环如□一端环贯曲拐之末一端之环则贯曳锯之长木杆下端长木杆上端有轴可转木杆立贯锯于两头活滑车榾辘中如□锯或二或三俱精铁为之第无齿耳两曳锯长木杆下端连以铁杆两端有环如□以一马转立轴平轮则曲拐徃来锯自行矣



　　转碓
　　説
　　先为架安碓或一或二或三或四如□下各以臼承之如□次为飞轮中大外小共三轮如□飞轮长轴两旁各出架外安曲柄如□轴之两旁安小铁桩相错上下如□其铁桩相对每碓各有擒碓枝之桔橰小杆如□一碓两碓一人从一旁转轮则碓自然上下如碓多则两旁两人转之自足也

