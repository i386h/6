<!-- { "loadSidebar": true } -->
　　郑君此篇谕俗之第二事也先之以死丧孔懐欲其兄弟之相恤也继之以急难御侮欲其兄弟之相救也然观常棣之末章曰妻子好合如鼓瑟琴兄弟既翕和乐且湛夫常棣燕兄弟之诗也其言乃先妻子而后兄弟何也葢兄弟之不和每起于妻子之离间故颜之推论兄弟曰方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也栁氏家训亦曰人家兄弟无不义者尽因娶妇入门异姓相聚争长竞短渐渍日闻偏爱私藏以至背戾分门割户患若贼雠皆汝妇人所作男子刚肠者几人能不为妇言所惑者鲜矣近世三衢袁氏世范亦曰人家不和多因妇女以言激怒其夫及同辈葢妇女所见不广不逺不公不平又有所谓妇姑妯娌皆假合强为之称呼非自然天性故轻于割恩易于修怨非丈夫有逺识则为其役而不自觉一家之中乖变生矣于是有亲兄弟子侄隔屋连墙至死不相徃来者有无子而不肯以犹子为后者有多子而不以与兄弟者有不恤兄弟之贫养亲必欲如一宁弃亲而不顾者有不恤兄弟之贫塟亲必欲均费宁留丧而不葬者甞见有逺识之人知妇女之不可諌诲而外与兄弟相爱常不失欢私救其所急私赒其所乏不使妇女知之亦可谓善处妻子兄弟之间者隋牛宏为吏部尚书弟弼甞醉射杀宏驾车牛宏还宅其妻迎谓曰叔射杀牛宏闻无所怪问直答曰作脯坐定其妻又曰叔射杀牛大是异事宏曰已知颜色自若读书不辍唐平章事韩滉有幼子夫人栁氏所生也弟湟戱于掌上误坠而死滉禁约夫人勿悲啼恐伤小郎意为兄如此岂妻妾他人所能间也然亦有妇人之贤而召兄弟之和者昔汝敦与兄同居有祖财物兄嫂必欲得之形于辞色敦妻劝敦尽逊田宅奴婢与兄自出别居但分荒园数亩后耕园得金一器敦以示妻妻曰本言逊兄此亦祖物愿归还敦于是与妻赍金器共徃还兄嫂初不知来意以为假货有不悦之色及见金器踊跃欲留之兄恻然感悟即逐其妻遂与弟合居焉世有因妻子而失兄弟之义者亦可以为鉴矣（应俊续编）
　　
　　○教子孙
　　
　　人有子孙不问富贫贵贱皆不可以不教也（临江傅侍郎之甥孙吴氏大理寺丞之孙女也能崇义方用诗礼导其子甞谓其夫邹国俊曰家虽贫不可不择师得师不可不加敬南斋先生傅聘君为志其言而系以铭曰儒家学脉择师为先得师知敬子学必贤师得其人世世勿怠此脉相传如亲常在萧秘丞兄弟书此铭谓可为世俗延师教子之法）所谓教者非徒诵读之谓也大要使之识道理顾亷耻不作非法不犯非礼以尽人道而已古之人子未生固有胎教况已生乎（刘向列女传古者妇人姙子寝不侧坐不邉立不跸不食邪味割不正不食席不正不坐目不视邪色耳不听淫声夜则令瞽诵诗道正事如此则生子形容端正才德必过人矣故姙子之时必谨所感感于善则善感于恶则恶人生而肖万物者皆其母感于物故形音肖之范蜀公东斋记宋君垂言嘉陵江上见二鹘掷卵相上下以接之江上人云教卵习飞也其胎教之义乎俊谓鹘禽也尚知教子可以人而不如鸟乎司马公家范曰子始生求乳母必择良家妇人稍温谨者乳母不良非惟败乱家法兼令所饲之子性行亦类之）未有知固举以礼况已有知乎（韩诗外传孟子幼时问东家杀猪何为母曰欲啖汝既而悔曰吾闻古有胎教今适有知而欺之是教之不信也乃买邻猪肉食之说苑父母正则子孙孝慈孔子家児不识怒曽子家児不识骂为人父者当知此义）故颜之推论教子之道有曰当及婴孩识人颜色知人喜怒便加教诲使为则为使止则止比及数岁可省笞罚父母威严而有慈则子女畏谨而生孝矣吾见世间无教而有爱每不能然饮食云为恣其所欲宜诫翻奨应诃反笑至有识知谓法当然骄慢已习方乃制之捶挞至死而无威忿怒日隆而増怨逮于成长终为败德孔子云少成若天性习惯如自然俗谚曰教妇初来教儿婴孩诚哉斯语（司马温公家范曰人之爱子者多曰儿幼未有知耳俟其长而教之是犹养恶木之萌芽曰俟其合抱而伐之其用力顾不多哉又如开笼纵鸟而捕之解缰放马而逐之曷若勿纵勿觧之为易亦此意也）然教之之法又当谨其所习昔黄筌黄居寀居实蜀之名画手也尤善为翎毛其家多养鹰鹘观其神俊以模写之故得其眞其后子孙有弃其画业而事田猎飞放者既多养鹰鹘则买鼠或捕鼠以饲之又其后世有捕鼠为业者愈趋而愈下皆置习使然也范蜀公甞记其事且曰人家置博奕之具者子孙无不为博奕藏书者子孙无不读书置习岂可以不谨哉（李子木书阁吟满堂贮金玉子孙务吞侵满堂载管弦子孙学荒淫伟哉夫子谋有阁临竹林阁中盛羣书古人可披寻子孙登是阁不解失光阴子孙精是书坐可攀朝簮德义日以髙见闻由之深君不见邉先生便其腹王先生醉其心清风飒飒传于今又不见汉相韦贤家一经教子轻黄金语意相似因附于此）画家固不足责也近年吾郡林家巷有官至浙漕者公退之暇每呼其子相对樗蒲以消日及其死也其子竟以樗蒲败家穷困无聊所为有不可言者昔丁文简公度之祖顗尽其家赀以置书至八千卷且曰吾聚书多矣必有好学者为吾子孙至公果为叅政由是观之范公之言岂欺我哉虽然子孙之贤不肖亦系乎乃祖乃父所积何如耳岂人力所能强教也唐卢坦为河南尉时杜黄裳为尹召坦曰某家子与恶人游破产盍察之坦曰凡居官亷虽大臣无厚蓄其能积财者必剥下以致之如子孙善守是天富不道之家不若恣其不道以归于人此又自本自根之论也为人祖父者宜思之（附诚斋杨文节公劝人教子弟说甞观富贵之家子弟多不通世务及多不肖者毋徒归咎于子弟乃父兄不教之过也富者曰吾有金谷以遗之贵者曰吾有爵禄以遗之为父兄者皆以此为得策而不使向学为子弟者以父兄为可恃而不肯向学是故蠢尔无所识懵然无所知着衣吃饭不知稼穑艰难礼义亷耻一旦失其父兄无所倚赖败壊其家狼狈其身者十常八九矣予谓家无贫富人无智愚子孙皆不可不教非欲其便取功名登科第以光门户且使粗知礼义亷耻稍通晓世务庶免为小人不肖之归亦好事耳人能由是以处子孙则虽不遗以金谷爵禄彼必能自致之如其不教遗以金谷爵禄彼亦不能守之不然古人何以谓遗子黄金满籯不如一经信哉斯言也司马温公家范曰为人祖父者莫不思利其后世然果能利之者鲜矣何以言之今之为后世谋者不过广营生计以遗之田畴连阡陌邸肆跨坊曲粟米盈囷仓金帛充箧笥慊慊然求之犹未足施施然自以为子子孙孙累世用之莫能尽也然不知以义方训其子以礼法齐其家自于数十年中勤身苦体以聚之而子孙于岁时之间奢靡游荡以散之反笑其祖考之愚不知自娱又怨其吝啬无恩于我而厉虐之也始则欺绐攘窃以充其欲不足则立约举债扵人俟其死而偿之观其意惟患其祖考之寿也甚者至于有疾不疗阴行酖毒亦有之矣然则向之所以利后世者适足以长子孙之恶而为身祸也顷尝有士大夫其先亦国朝名臣也家甚富而尤吝啬斗升之粟尺寸之帛必身自出纳镇而封之昼则佩钥于身夜则置钥于枕下病甚困絶不知人子孙窃其钥开藏室发箧笥取其资财其人复蘓即扪枕下求钥不得愤怒遂卒其子孙不哭相与争匿其财遂致鬬讼其处女亦蒙首执牒自诉于府廷以争嫁资而乡党笑之盖由子孙自幼及长惟知有利不知有义故也夫生生之资固人所不能无然勿求多余多余希不为累矣使其子孙果贤邪岂疏粝布褐不能自营至死于道路乎若其不贤邪虽积金满堂又奚益哉故多藏以遗子孙吾见其愚之甚也然则圣贤皆不顾子孙之匮乏耶曰何为其然也昔者圣人遗子孙以德以礼贤人遗子孙以亷以俭云云其为利岂不大哉　应俊续编）
　　
　　○睦宗族
　　
　　亲者身之所自出祖者又亲之所自出则爱吾身与吾亲者不可不以不尊祖推尊祖之心而下之则宗族者皆祖之遗体可不敬乎敬宗族者尊祖之义也古者圣人等人情之轻重立为五服以别亲踈以定上下上以治祖祢下以治子孙旁以治兄弟岁时之间合族以食序以昭穆别以礼义使之生则有恩以相欢死则有服以相哀然后宗族之义重今尔百姓多逆人理不知族属茍有忿怨不能自胜则执持棒杖恣相殴击岂择尊长也力足以胜之斯殴之矣我富而族贫则耕田佃地抬轿负担之役皆其族人岂择尊长也财足以养之斯役之矣此皆风俗薄恶人伦之深害也（郑至道原编）
　　
　　郑君尊祖敬宗之说深得范文正公之遗意然古人所谓睦族者岂止吾一宗而已也甞以族服考之父族四母族三妻族二皆吾之所当亲睦者也昔晏平仲弊车羸马桓子以为隐君之赐晏子曰自臣之贵父之族无不乗车者母之族无不足于衣食者妻之族无冻馁者齐国之士待臣而举火者三百余人如此而为隐君之赐乎彰君之赐乎吾爱晏子之仁有等级而言有次第也先父族次母族次妻族而后及其疎逺之贤是所谓以其所爱及其所不爱者也若晏子者可谓能尽睦族之道矣今之人固未可尽以晏子之事责之能不伤九族之义者亦寡矣每阅讼牒见有讼其父族者焉有讼其母族者焉又有讼其妻族者焉是何风俗之不古也呜呼讼父之族者犹讼其父也独不念其父乎讼母之族者犹讼其母也独不念其母乎讼妻之族者犹讼其妻也又独不念其妻乎观其待父母妻之族尚如此则其待国人者不言可知也甚非令之所乐闻也执笔教讼者纵不能传问孝之章又岂无诗书之族典刑之老崇礼义以薫化之明理法以晓谕之使天理复还人情不失伯叔兄弟依旧成伯叔兄弟甥舅亲戚依旧成甥舅亲戚（尔雅母之晜弟为舅妻之父为外舅姑之子为甥舅之子为甥妻之晜弟为甥姊妹之夫为甥孟子馆甥注壻亦谓之甥也）如此则人伦归厚风俗还淳亦令之所深望也（应俊续编）
　　
　　○恤邻里
　　
