<!-- { "loadSidebar": true } -->
琴堂谕俗编 宋 应俊辑补

　　
　　钦定四库全书
　　
　　子部十
　　
　　琴堂谕俗编二卷
　　
　　杂家类三
　　
　　杂说之属
　　
　　提要
　　
　　臣等谨案宋史艺文志载郑玉道谕俗编一卷彭仲刚谕俗续一卷虽相因而作实各自为书此本为宜丰令应俊辑二家之书为一编而又为之补论其末择交游一篇又元人左祥所增入以拾原书之遗者其书大抵采摭经史故事闗于伦常日用者旁证曲喻以示劝戒故曰谕俗文义渉于鄙俚然本为乡里而作以文章工拙论之失其本意矣宋志列之子部杂家而史部刑法类中又出郑玉道谕俗编一条不但前后重复且非狱牍之词亦非禁令之事列于刑法殊踳驳不伦今仍列之杂家庶不失其实焉
　　
　　乾隆四十六年九月恭校上
　　
　　总纂官 臣纪昀 臣陆锡熊 臣孙士毅
　　
　　总校官 臣陆费墀
　　
　　●琴堂谕俗编原序
　　
　　昔郑彭二令君知乡邑时作也大意在于先教化后刑罚使风俗知劝人皆为士君子之归然世之作邑者徃徃困于文书之期会窘于财赋之煎熬齐民之道惟知有刑罚而已奚暇以教化为先务哉如二令君之待斯民亦可谓仁也已余学制宜丰每念无以及人而人之相欺相陵相斗相夺相戕贼相诋讦以唆教作生涯以胁持立门户风俗之弊视郑君所谓违理逆德之事彭君所谓乖争之端情态万状者殆有甚焉因叹曰天生烝民有物有则民之秉彛好是懿德斯民之生未甞无良心也其所以陷溺其良心不好德而好讼者葢亦刀笔之习相帅成风而不自觉耳余公退之暇遂取旧编附益之以前言徃行以广二令君未尽之意凡以讼来者随其事示之间有感悟然犹虑不能家至戸晓乃捐俸刻梓以传使尔民之于家庭于族里于亲戚朋友逓相训告率而行之勿狃故习勿犯非法但可以迁善而逺罪即可以昌门户而益子孙所为不昧天亦不违此可谓自爱其身者矣尔民幸听毋忽诸辛酉秋瑞芝亭长天台应俊书
　　
　　余曩栖翰林歴见累朝元老唯斋刘公雪楼程公草庐吴公每以忠厚之言告曰子他日为政当以道德齐礼移风易俗为先不可习苛刻为俗吏态仆拳拳服膺未几出宰广州香山甞以是为心愧莫有以副其望偶得谕俗编一书阅之皆齐民之道复有感于予衷欲刋行而未果继而改官潮幕初闻是郡乃昌黎过化之地天水所居之乡号称邹鲁喜甚至则民俗不然大以为忧甞语诸在泮之士有复于余曰民情莫不好善恶恶在治而教之者何如耳吾潮僻处海滨韩赵去逺治人者但知有刑治于人者不知有教公欲拯弊扶倾必先有以教之者郡学旧有三令谕俗编其义本于经书其言明白简易感人易入真化民成俗之要者岁久无存今是本得诸照磨东湖刘君英发刘君得之瑞州新昌若重锓梓以劝邦人诚大恵也余喜从其请长官僚友询谋佥同爰究编目郑令作之于前彭令修之于后应令又从而増益之以广未尽之意凡十四篇始于五服图终于积阴德中言孝友忠信务本节用之类不一而足嗟乎使人人能读而知之又能行之则皆有士君子之行何患乎风俗之不厚哉若广其传则可为天下劝岂独为是邦劝但惜其阙交朋友一条昔朱子编小学书甞以实善行篇偶脱朋友一节为恨盖朋友者人之大伦以之责善也其可阙乎愚故不揆固陋窃取朱子之意以足之庶几有补于民彛之万一云天厯二年岁次己巳孟夏月承直郎潮州路总管府经歴左祥谨叙
　　
　　●钦定四库全书
　　
　　琴堂谕俗编卷上
　　
　　（宋）应俊 辑补
　　
　　○孝父母
　　
　　父兮生我母兮鞠我拊我畜我长我育我顾我复我出入腹我欲报之德昊天罔极故孝子之事亲也居则致其敬养则致其乐病则致其忧丧则致其哀祭则致其严所以为厚德之报也昔者周文王为子事父王季每日鸡初鸣衣服至寝门外问左右曰今日安否何如左右曰安文王乃喜及日中又至亦如之及莫又至亦如之其有不安节则左右以告文王文王色忧行不能正履王季复膳然后亦复初凡食上必自视寒暖食下问所膳然后退其后武王（文王子也）亦如此事文王不敢有加焉然则不孝其亲而欲子孙事我以孝岂可得也（昔原榖祖父年老父母厌恶之意欲弃之谷年十五涕泣苦諌父母不从乃作舆舁弃山中谷乃随收舆归父谓之曰尔焉用此凶具曰谷恐后父老不能更作得是以收之耳父感悟愧惧乃载祖归侍养克已自责更成纯孝榖为纯孙出孝子传见太平御览楚谚曰伯劳食母代代相承）前汉石奋为上大夫老归于家其子石建为郎中令已老白首每五日一归省亲入诸子之舎问侍者取其亲中衣身自洗濯复与侍者不敢令其亲知之夫贵者之事亲犹如此况于贱者乎晋王祥性至孝继母朱氏不慈每使扫除牛下祥愈恭谨父母有疾衣不解带汤药必亲尝母常欲生鱼时天寒氷冻祥解衣将剖氷求之忽有双鲤跃出持之而归母又欲黄雀炙复有雀数十飞入幕中因取以供母其孝诚所感如此虽然此言其能养父母者也孝之道又不止于能养而已故孟子曰惰其四肢不顾父母之养一不孝也博奕好饮酒不顾父母之养二不孝也好货财私妻子不顾父母之养三不孝也从耳目之欲以为父母戮四不孝也好勇斗狠以危父母五不孝也曽子亦曰居处不庄非孝也事君不忠非孝也莅官不敬非孝也朋友不信非孝也战阵无勇非孝也五者不遂灾及其亲敢不敬乎孝经曰居上而骄则亡为下而乱则刑在丑而争则兵三者不除虽日用三牲之养犹为不孝也如此则所谓孝者又贵乎修身谨行不辱其先非独养口腹而已今尔百姓父母在则私分异财离居各食从妻子之言忘天性之爱且礼曰父母在不有私财又曰子甚宜其妻父母不恱则出之子不宜其妻父母曰是善事我子行夫妇之礼没身不衰然则私货财顺妻子岂为孝乎（郑至道原编）
　　
　　郑君此篇谕俗之第一事也先之以诗礼所以劝其为孝也继之以典刑所以戒其不孝也夫五刑之属三千罪莫大于不孝然世固有不孝之人而未甞受不孝之刑者何也渝川欧阳氏甞论之曰父母之心夲于慈爱子孙悖慢不欲闻官谓其富贵者恐贻羞门户贫贱者亦望其返哺一切含容隐忍故不孝者获免于刑然父母吞声饮恨之际不觉怨气有感是以世之不孝者或毙于雷或死于疫后嗣衰微此皆受天刑也呜呼王法可幸免天诛不可逃为人子者可不孝乎昔宋武帝春秋已髙每拂旦朝继母萧太后未甞失时刻汉太尉胡广年八十继母在堂朝夕必省瞻旁无几杖言不称老近世陜州夏县苏庆文事继母以孝闻常语其妇曰汝事吾母小不谨必逐汝继母少寡而无子由是安其室终身彼为帝王尚如此况士民乎彼事继母尚如此况生母乎虽然父母慈爱而子孝此常事也唯父母不慈爱而子孝乃可称耳舜之所以独称为大孝者以父顽母嚚而克谐以孝也盖天下无不是底父母父有不慈而子不可以不孝彼不孝其亲者常始于见其有不是处耳汉薛包好学笃行父娶后妻而憎包分出之包日夜号泣不能去至被殴杖不得已庐于舎外旦入洒扫父怒又逐之乃庐于里门晨昏不废积岁余父母惭而还之为人子者不幸而事难事之亲则于舜与薛包之事可不勉而师之乎（应俊续编）
　　
　　○友兄弟
　　
　　兄弟者同受形于父母一气所生骨肉之至亲者也（老泉族谱引兄弟其初一人之身也）诗曰凡今之人莫如兄弟死丧之威兄弟孔懐言死丧则相恤也（晋咸寜中大疫庾衮二兄俱亡次兄毘复危殆疠气方炽父母诸弟皆出次于外衮独留不去诸父兄强之乃曰衮性不畏病遂亲自扶持昼夜不眠其间复抚柩哀临不辍如此十有余旬疫气既歇家人乃反毘病得差衮亦无恙）又曰脊令在原兄弟急难兄弟阋于墙外御其侮言患难则相救也（后汉姜肱兄弟遇盗更相争死遂两释焉既至郡中终不言盗盗闻而感悔后乃就精庐求见征君谢罪　赵孝弟礼为贼所得将食之孝自縳诣贼曰礼痩不如孝肥贼晓其意俱舎之　晋索靖子琳字巨秀举秀才除郎中甞报兄之仇手杀三十七人时人莫不壮之）卫宣公有子二人曰伋曰寿伋被谤宣公遣徃齐使盗待于路欲杀之寿知以告伋使勿去伋曰弃父之命不可寿遂先行为盗所杀伋后至曰寿何罪请杀我盗又杀之故诗人作二子乗舟之诗思之也（毛氏曰伋宣公之世子宣公为伋娶齐女而美公夺之生寿及朔朔与母愬伋于公公令伋之齐使贼先待于隘而杀之寿知之以告伋使去之伋曰君命也不可以逃寿窃其节先徃贼杀之伋至曰君命杀我寿有何罪贼又杀之　真文忠公曰利莫大于得国观夷齐之相逊则区区土田金币何足校害莫大于杀身观伋寿之更相为死则利害得丧之微尤不足言矣　张宣公曰叔齐之让伯夷以为伯夷之长当立无兄弟之义而何以为国乎伯夷之不受国以为叔齐之立父命也无父子之义而何以为国乎二子者宁失国而存此矣伯夷叔齐孤竹君之子）晋王祥王览异母兄弟也母朱氏待祥不慈祥被楚挞览年数岁輙涕泣抱持之朱氏屡以非理使祥览輙与俱又虐使祥妻览妻亦徃共之朱氏患之乃止又甞使人以毒酒杀祥览知之与祥争酒饮朱氏遂夺之自后朱氏与祥馔览必先甞夫异母兄弟犹如此况同母乎南唐江州陈氏七代同居族人数百口每食铺广席以次就坐有畜犬百余共食一槽一犬不至余犬为之不食禽兽犹如此况兄弟乎今尔百姓不明礼义悖逆天性生虽同胞情犹秦越居虽同室迹如路人岂知兄弟之义哉后汉薛包好学笃行弟子求分财异居包不能止扵是中分其财奴婢引其老者曰与我共事久若不能使也田庐取其荒顿者曰吾少时所理意所恋也器物取朽败者曰我素所服食身口所安也弟子数破其产輙复赈给呜呼兄弟叔侄之不和皆因于争财之不平使能少慕薛包之风岂复有争也哉（郑至道原编）
　　
