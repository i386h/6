<!-- { "loadSidebar": true } -->

　　书诀 

　　米元章书史录张伯高帖语云：忽忽兴来，五指包管。此为题署及颠草而书。伯高、鲁公皆言大字运上腕，谓径尺以上也。小字运下腕，谓径寸以内也。若径丈以上，如文信公魁字，人必立起，以一身全力自肩及肘运，则以五指齐撮墨池之端，似握铁槊画沙泥，使手离纸三尺，然后八法完整，左右无病。若字三尺至于五寸，可以端坐而书，亦必运肩及肘之力，使手离纸尺许，所谓上腕也。伯高得法于贺季真，其笔如空中抛弹，壮伟奇怪，高视千古。正以能运上腕，全力在笔，笔与神会，不自知其所以然而然也。其径寸以内如兰亭、乞假、金丹，小而姚恭公、化度寺、宣示、力命、忧虞、乐毅、方朔、黄庭、曹娥，细而河南阴符、法晖塔经，则运自肘至掌之力，亦必手离纸三二分，所谓下腕也。腕者，肘内之弯。上，时掌切，谓由此而上至肩也。下，奚价切，谓由此而下至掌也。窦蒙书赋，概以五指包管为言，则径寸以内不以三指摄管于上，不以无名指抵管于下，不面几端坐而书，颤掣倾侧笔且堕落，点画焉施？此蒙所以虽作此赋而不以书名也。子瞻反此，乃曰执笔无定法，大要虚而宽，由不能虚掌实指而肉必衬纸，故其遗迹匾阔肥浊，猥俗可厌，不惟自误，抑且误人。又世传学古编云：作篆宜单钩。夫单钩则颤掣欹邪，寒酸枯燥，真行且不能，况于篆乎？子行墨迹与李少温、徐鼎臣、楚金、张谦中用笔一律，乃知传写之讹，邪说惑世，因悉辩之。 
