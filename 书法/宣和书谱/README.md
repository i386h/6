<!-- { "loadSidebar": true } -->
宣和书谱
　　卷一
　　◎历代诸帝后附
　　
　　○晋武帝
　　司马氏，讳炎字安世，文帝之子也。司马氏执魏国威柄。凡三世矣，至武帝时神器始归之。独江左有吴后附皓者，擅五十九年之业，一旦用王浚，唾手而得，故天下始一于晋。夫可谓继志述事之主。然以忧勤得之，以佚乐弃之，其后东西分裂而为两晋，后世论优劣，咸自武帝始。喜作字，于草书尤工，落笔雄徤，挟英勇之气，毅然为一代祖，岂龊龊戏弄笔墨之末以取胜者。惜乎不克终誉，而信贾充之言，舍卫瓘之忠，不为经远计以贻翼子，故为有为者之所痛恨也。今御府所藏草书二：
　　我师帖，善消息帖。
　　
　　○唐太宗
　　唐太宗，李氏讳世民，高祖之次子。有隋末首建大议，起太原，入长安，取天下如运诸掌。故史称除隋之乱，比迹汤武；致治之美，庶几成康，夫可谓近古之英主。方天下混一，四方无虞，乃留心翰墨，粉饰治具，雅好王羲之字，心慕手追，出内帑金帛，购人间遗墨，得真行草二千二百馀纸来上。万几之馀，不废模仿。先是释智永善羲之书，而虞世南师之，颇得其体。太宗乃以书师世南，然尝患戈脚不工。偶作“戬”字，遂空其落戈，令世南足之，以示魏征。征曰：“今窥圣作，惟‘戬’字戈法逼真。”太宗叹其高于藻识，然自是益加工焉。世南既亡，以褚遂良侍书，凡人间所上羲之帖，惟遂良究其真赝，故所学尤胜。尝谓朝臣曰：“书学小道，初非急务，时或留心，犹胜弃日，然亦未有不学而得者。朕少时临阵，料敌以形势为主，今吾学书亦然。”又尝作《笔法》、《指意》、《笔意》三说以训学者，盖所得其在是欤。复善飞白，一日宴三品以上于玄武门，作飞白以赐，臣下椉酒争取，以为娱乐。置弘文馆，选贵游子弟有字性者，出禁中所藏书令斆学焉。海内有善书者，亦许遣入馆。由是十年间，翕然向化。一日作真草屏幛以示群臣，其笔力遒劲，尤为一时之絶。又尝赞羲之传，痛论字学，固亦见其髣髴。观夫渊源，变态出于笔端者，信非一日之习，其所由来远矣。今御府所藏一十有四：
　　正书：诏勑。
　　行书：诏勑，道德勑，禊宴诗，江叔帖，艺韫帖，好谦帖，真迹帖，枇杷子帖，魏仲思改名勑。
　　草书：九仙门勑，晩来勑，手勑，无为帖。
　　
　　○唐明皇
　　唐明皇讳隆基，睿宗第三子也。其英武该通，具载本纪。临轩之馀，留心翰墨。初见翰苑书体狃于世习，鋭意作章草八分，遂摆脱旧学。观其批张九龄表、赐裴耀卿诗，与夫《嘉宾》之勑、《五王》之赞，议者言其丰茂英特。斯亦天禀，如八分书，北京义堂与东岳封禅碑，虽出于当时学士共相摹勒，然其风格大体皆有所授。窦臮赋其书，以谓“风骨巨丽，碑板峥嵘；思如泉而吐凤，笔为海以吞鲸”，亦足以状其瑰伟也。今御府所藏二十有五：
　　隶书：五王赞，法空字，喜雪篇，太一字。
　　行书：赐赵宣王等勑，访道勑，嘉宾勑，赐李含光勑二，批答李含光表修斋二，批答李含光表谢赐，批答李含光表投璧，批答李含光表起居，批答李含光表香信，批答李含光表谢修功德，批答张九龄谢知制诰表，批答杨励俗等表，批答裴耀卿等雪篇表，批答裴耀卿等贺雨表，批答裴耀卿等奏谢宣示圣旨，赐裴耀卿等诗，鹡鸰颂，送虚已赴蜀川诗，春台望杂言。
　　
　　○唐肃宗
　　唐肃宗讳亨，明皇第三子也。天性仁孝，好学不倦，明皇酷爱与诸子异，开元二十五年乃立为太子。明皇幸蜀，父老遮道乞留太子平贼，盖当时人心已知归矣。迨其以天下元帅提孤军抗衡渔阳卷地之众，日消月化，雷驱电扫，终使海岳一清，宗庙如故，真不愧主器之托也。即位之明年，遣韦见素迎上皇自蜀还京，使明皇感悟，自谓：“吾始得为天子父，不其美欤？”其盛德成功，虽未足以比迹汤武，而至于削平祸乱，再造唐室，亦杰然用武之君。是以郭子仪、李光弼之徒，真天下豪杰之士，功名为中兴第一，皆肃宗善将将而能御之要，知英主自有真也。肃宗早岁时，明皇为选佳士如贺知章等，侍读左右，气味渐摩，曾非一日。又当明皇在御，以行书、八分、章草书为时矜式，肃宗以子职侍东宫，方温凊定省间，得无过庭之训？是宜行书亦有家法，而其气韵与能字者争衡也。今御府所藏行书七：
　　赐李含光勑二，批答郭子仪表，批答李季卿表，批答李含光表修斋，批答李含光表修功德，批答李含光表锡缣。
　　
　　○唐代宗
　　唐代宗讳豫，肃宗长子也。明皇诸孙百馀人，代宗最长，为嫡皇孙。聪明寛厚，喜怒不形于色，好学强记，深于《易》象。宵旰之暇，留心翰墨，于行书益工。大抵有唐自太宗以还，世相祖袭，至代宗家学未坠。论其笔力，则非有太宗、明皇超迈之气，然亦有足观者。今及见者，《春日雨晴燕诸王》与夫《秋中月夜》之诗，笔法劲媚，尚可以追配昔人云。今御府所藏行书七：
　　南郊口号，岁功赞，守岁诗，秋中月夜诗，秋日诗，重阳诗，春日雨晴燕诸王诗。
　　
　　○唐德宗
　　唐德宗讳适，代宗长子也。初在宗藩，誉望已著。性识强敏，一经于目，往往不待学而能。其所以自任者，亦复如此。齿胄之年，便为统帅。既总万几，颇励精治道，思前王能事，以壮大猷。故群臣章奏来上，皆即批答，笔无滞思，翰墨落落可观。大抵唐以文皇喜字书之学，故后世子孙尚得遗法。至于张官置吏以为侍书，世不乏人，良以此也。陆贽以内相辅赞，奏牍动千百言，度其可否从违，常与贽所陈相当。而流离兵火，遗散不复收，是以存者无几。观其行书，笔意亦不愧前人云。今御府所藏行书一：
　　批答赵惠伯表。
　　
　　○唐宣宗
　　唐宣宗讳忱，宪宗第十三子也。性严重寡言，宫中以为不慧。然精于听断，而专事明察，其所以黜陟臣下，皆出于已。至于手写诏勑，而人一被识擢，则为时之荣遇。大抵伤于太察，而无复仁恩之意，自是唐室至宣宗而复蹇矣。当时法书之盛，如裴休辈尚能追步颜柳。故诸宗承袭太宗之学，皆以翰墨流传，至宣宗复以行书称，盖其典刑犹在也。今御府所藏行书三：
　　赐李丛勑，赐李丛手勑，赐李丛手诏。
　　
　　○唐昭宗
　　唐昭宗讳晔，懿宗第七子也。为人明倩，多喜作书字。初有志兴复，慨然思得非常之材，相图回治具，惜无以助之，当是时钱镠以节制领浙西，虽称臣不乏贡赋。而实霸有一方，信英雄也。然昭宗于此乃能笼络驾驭，推赤心置人腹中，使镠终唐室而不二心者，昭宗实有以归之也。观其以《衣襟书》赐镠，当时不能无意。其书虽不称于世，而兴复之志于斯可见矣。今御府所藏行书一：
　　赐钱镠衣襟书
　　
　　○武则天
　　武则天顺圣皇后武氏讳曌，并州文水人。凛凛英断，脱去铅华脂韦气味，椉高宗溺爱而窥觎窃起。遂能不出重闱深密之地，驾驭英雄，使人人各为其用，不旋踵踝移唐室。使之善自推托有《周南卷耳》之志，则其用心岂减古贤后妃哉！惜乎不知出此，乃欲以牝鸡司晨，宜乎不克令终，而张柬之等起而复子明辟也。新史贬而传之，旧史以谓穷妖白首，良以为训。考其出新意持臆说，增减前人笔画，自我作古为十九字，曰而（天）、（地）、○Z（日）、○子（月）、○（星）、（君）、（年）、（正）、（臣）、曌（照）、（戴）、（载）、（国）、（初）、（证）、（授）、（人圣）、（生）。当时臣下奏章与天下书契，咸用其字。然独能行于一世，而止唐之石刻载其字者，知其在则天时也。虽然，亦本于喜作字。初得晋王导十世孙方庆者家藏其祖父二十八人书迹，摹拓把玩，自此笔力益进，其行书骎骎稍能有丈夫胜气。今御府所藏行书一：
　　夜宴诗。
　　
　　○梁太祖
　　梁太祖朱氏讳温，批答贺表行书字体，虽纯熟，然乏气韵。当是笔吏所书。方时温以唐之臣子，盗窃神器，故多引瑞物为受命之符。唐天王下以土德，而继土者莫若金。于是梁以金承之，而色尚白，所有之郡县，至有以白乌、白兔、白鹦鹉、白鹿为献者。此表献白鹿也。其奏章之臣，则有若韩建，有若杨陟，有若薛贻矩。实在开平即位之岁，是其区区急于符契，以厌人心。曾不知三代受命不约而应，如黄龙辅舟，银溢山赤，乌流王屋，以表殊休者，亦固有自。时其承正统，又历年滋久，且无非应天顺人而作。如温者，偶以黄巢馀党椉不利之际，初云归顺，终乃攘夺。其自视治世，一显诸侯为不足，况复区区引符命哉？今御府所藏行书一：
　　御批祥瑞表。
　　
　　○梁末帝
　　梁末帝讳瑱，太祖温第四子也，以唐文德元年生于东京。美容仪，为人沈厚，未尝妄语言，喜与闻人儒士游。唐光化元年授河南府参军。温受禅，封瑱均王。伪凤历元年二月，瑱即位。瑱无他伎，喜弄翰墨，多作行书批勑，大者或近盈尺。笔势结密，有王氏羲、献帖法，流传到今，览之便知，非侍书者所能及也。今御府所藏行书一：
　　正明勑。
　　
　　○周世宗
　　周世宗，柴氏，讳荣，睿武孝文皇帝太祖圣穆柴后之侄也。丱岁事君后以孝谨闻，太祖爱之，及长，委以主器之重，乃克负荷。迨其继明在御，因任旧臣，相与绍述前烈，増大基构。摧高平之阵，而勍敌挫气；还秦凤之封，而远土开疆；以至江北燕南，取之如拾荆。自非英杰之主，能克家若是耶？故宜神武之略，氤氲盘礴发于笔端，其运用处，自己过人远甚。观《赐张昭诏》，有行书法，亦可见其略也。今御府所藏行书一：
　　赐张昭诏。
　　
　　卷四
　　正书二
　　○萧遘
　　唐萧遘字得圣，兰陵人，璃之远孙也。瑀武德初，帝委以枢莞，内外百务，悉瑀关决。或引升御榻，呼曰“萧郎”。官至左仆射。遘咸通中擢进士第，累迁司空，封楚国公。遘负大节，以王佐自任，慕李德裕为人。及当国，风采峭整，天子器之。始王铎主贡举而得遘，后与遘并显，遘善事之。僖宗曰：“遘善事长，大臣和，予之幸也。”遘曰：“不止以长，乃铎门生。”僖宗笑曰：“铎选士，朕选宰相。卿无负我。”自瑀逮遘，凡八叶宰相，名德相望，与唐盛衰，世家之盛，古未之有。遘之字画虽罕传于世，观其《景公》、《幽公》二帖，笔迹有廊庙之气而足规矩，学者未易到也。今御府所藏二：
　　正书：景公帖。
　　行书：幽公帖。
　　
　　○陆扆
