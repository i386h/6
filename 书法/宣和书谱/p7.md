<!-- { "loadSidebar": true } -->
　　任畴，不知何许人也，颇工行书，其步骤类欧阳询，得险劲妩媚之妙。大抵唐人多宗欧虞褚柳，不知书法成于王氏羲献父子，散于百家，家自为学，各持一体，语其大成，则无有也。故昔之为论者，谓欧阳真行出献之，及其成就，则别成一家。于是风流则严于释智永，而润色则寡于虞世南，其优劣不能不与诸子相后先耳。如畴者，又得询之一体，而非询之比，其品第固自可见。盖以志其上者不可得，而乃得其次也。今御府所藏行书一：
　　郎中帖。
　　
　　林藻
　　林藻，不知何许人也，传记莫得而详其行实。作行书，其婉约丰妍处，得智永笔法为多。有唐三百年，书者特盛，虽至经生辈，其落笔亦自可观。盖唐人书学，自太宗建弘文馆为教养之地，一时习尚为盛。至后之学者，随其所学而各有成就，如藻之于智永是也。初永刻意学书于王羲之，颇得其妙，所乏者风神。议者谓其章草入妙，隶书入能，于是一字之出可直五万，其为当时所慕如此。藻之步骤盖出入智永之域者，惜乎不能究永之学，亦交一臂而失之也。今御府所藏行书一：
　　深慰帖。
　　
　　徐凝
　　徐凝，进士也，亡其系。喜作诗，当时赋庐山瀑布泉者，无虑千百辈，而凝为诗韵颇为时辈所推许。其卒章云：“今古长如白练飞，一条界破青山色。”自居易以元老词客为时领袖，亦作诗美之，以为不可企及。自尔凝声名籍甚，而后世想见其风采者，独得此一诗也。盖其宗居易者其论如此。而耍者有恶诗之目，以此方之李杜之域，则特为凡陋耳。凝之字画有行法，固当因时而见。况其笔意自具儒家风范，非规规于学字者，存而论之，亦一种人物也。今御府所藏行书二：
　　黄鹤楼诗，荆巫梦思等诗。
　　
　　韦荣宗
　　韦荣宗，不知何许人也。工正书、行草，而行草尤胜，学者多从之。喜论书法，其得处皆吻合古人，亦技进乎道者也。尝谓人日：“凡下笔，心注于手，然后可下，若少等闲，殆亦无凭。”此杜牧论文章而日“不可以轻心掉之”，其近是耶。又尝论笔法，其浅深、虚实、远近之宜，各有其理。略日：“须浅其执，牢其笔，实其指，虚其掌。”至论正书、行、草，则
　　日：“真书小密，执宜近头；行书宽纵，执宜稍远；草书流逸，执宜更远。远取点画长大，近欲分布齐均。”是亦取羲之潜从其后观献之执笔之意。其非妙得羲之法，未知超绝至是也。今所有荣宗帖，凡论书者居其半，故知荣宗刻意是习，非苟然者矣。今御府所藏六：
　　行书：有德帖，传教帖，临钟繇中郎帖，长风帖，下笔帖。
　　正书：执笔帖。
　　
　　苏灵芝
　　苏灵芝，儒生也，史亡其传。尝为易州刺史郭明肃书《候台记》，在幽燕地之地。中州患难，得故胡人以墨本诣榷场，易绢十端，方与一本。其后石刻为胡人所碎，或传奉使者过彼辨经界，指候台为证，故胡人碎而没之。灵芝行书有二王法，而成就顿放当与徐浩雁行，戈脚复类世南体，亦善于临仿者。在唐人翰墨中不易得，盖是集众善而成一家者也。今御府所藏行书一：
　　达摩铭。
　　
　　薛涛
　　妇人薛涛，成都倡妇也。以诗名当时，虽失身卑下，而有林下风致，故词翰一出，则人争传以为玩。作字无女子气，笔力峻激。其行书妙处，颇得王羲之法，少加以学，亦卫夫人之流也。每喜写己所作诗，语亦工，思致俊逸，法书警句，因而得名，非若公孙大娘舞剑器、黄四娘家法，托于杜甫而后有传也。今御府所藏行书一：
　　萱草等书。
　　
　　鱼又玄
　　道士鱼又玄，华阳人。工行书，得王羲之笔意而清劲，不堕世俗之习，飘然有仙风道骨，可以想见其人。《与崇道大师书》，作字吐辞，颇类所传武仙童书。其论四行，殊有旨趣。而其一曰勤洁，二曰严正，三曰定慧，四曰仁慈。非深造自得，何足知此，宜笔端得晋人之高风。今御府所藏行书：
　　上崇道师书。 
　　
　　卷十一
　　行书五
　　释怀仁
　　释怀仁，不载于传记，而书家或能言之。积年学王羲之书，其合处几得意味，若语渊源，固未足以升羲之之堂也。然点画富于法度，非初学所能到者。昔太宗作《圣教序》，世有二本，其一褚遂良书，一则怀仁书，集羲之诸行字法所成也，二本皆为后学之宗。模仿羲之之书，必自怀仁始。岂羲之之绝尘处不可窥测，而形容王氏者，惟怀仁近其藩篱耶？亦似之而非，且世所有惟见其行字耳。今御府所藏二：
　　行书：圣教序。
　　草书：临晋王羲之往还等帖
　　
　　释行敦
　　释行敦，莫详其世，作行书仪刑羲之笔法。当天宝间寓安国寺，以书名于世。尝录傅玄乐府，字画遒媚，富于绳墨，视王氏其犹得其门者。然羲之真行，论者谓入神品。正如庖丁之技，轮扁之斫，手与心会，不容外入，岂学者步趋能要其至耶？故行敦之书虽竭智力作意仿效，而气骨精神终不似真。后有集王羲之书一十八家者，行敦乃其一也，是则心慕笔追亦自可佳耳。今御府所藏行书一：
　　乐府帖。
　　
　　释齐己
　　释齐己，姓胡，潭州益阳人。少为浮图氏，学戒律之外，颇好吟咏。亦留心书翰，传播四方，人以其诗并传，逮今多有存者。尝住江陵之龙兴寺，与郑谷酬唱，积以成编，号《白莲集》行于世。笔迹洒落得行字法，望之知其非寻常释子所书也。颈有瘤，人号诗囊也。然操行自高，未始妄谒侯门以冀知遇，人颇称之。以是无今昔远近，人知齐己名，是亦墨名而儒行者耶，故世之所传多诗什稿草。今御府所藏九：
　　行书：拟嵇康绝交书，谢人惠笔诗，怀楚人诗，诸宫书怀等书，送冰禅侄诗，寄冰禅德诗，冰禅帖
　　正书：庐岳诗，寄明上人诗。
　　
　　罗隐
　　五代罗隐字昭谏，馀杭人也。生于唐末，有诗名，尤长于咏史。多不称意，穷愁感慨之间，言或讥讽怒张，以故为时所黜固。初名横，以十上不中第，乃更今名。始到浙右谒钱镠，惧不见纳，遂以所为《更口》诗标于卷首。其卒章云：“一个祢衡容不得，思量黄祖漫英雄。”镠览之大笑，因加殊遇。镠一日受朝廷节制之命，令沈崧者草谢表，崧盛述浙右之富。隐即谕崧曰：“方兵火之馀，岂宜作此语。”即更之云：“天寒而麋鹿曾游，日暮而牛羊不下。”朝廷见之曰：“此罗隐辞也。”粱开平初，太祖以右谏议大夫召，不至。后节度使罗绍威密表为给事中。隐虽不以书显名，作行书尤有唐人典刑。观其《罗城记稿》诸帖，略无季世衰弱之习，盖自胸中所养，不为世俗浅陋所移尔。今御府所藏行书四：
　　外罗城记稿，三十一郎帖，喜慰帖，华阴樵寄帖。
　　
　　韦庄
　　韦庄字端己，杜陵人也，官至平章事。性疏旷，不以小节自拘。唐干宁中举进士第，有诗云：“大盗不将炉冶去，有心重筑太平基。”时人以其有宰相器。李询为两川宣谕使，辟为判官。庄以中原多事，潜依王建，建奏为掌书记，寻为起居舍人。及建开国，委任于庄，制度、号令，刑政、礼乐，皆庄所定。当时作字名于世，但今所见者少。观《借书》诸帖有行书法，非潜心于古而一意文词翰墨间，未易至此也。今御府所藏行书三：
　　借书帖，借乐章帖，米团帖。
　　
　　张徐州
　　张徐州者，失其名，因官徐州，故以为称。业儒学，喜翰墨，志趣旷达，不以利名芥蒂于胸次。作诗五篇，以“劝君”二字寓于其中，大抵以外形骸，齐鹏鹦为达理，岂与束缚名利之场同日而语哉！故其胸中流出而见于笔画者，无复有抗尘走俗之状。作行书亦自不凡，笔力清劲，势若削玉。因阅其诗，抑又使人起物外之想云。今御府所藏行书一：
　　劝君诗。
　　
　　潘佑
　　潘佑，史失其传，仕江南伪主李煜。端方刚介，不亲外务，闭户读书，博通经史。文章富赡，尤长于论议，时誉蔼然。韩熙载、陈乔共荐之，以秘书省正字释褐，累迁中书舍人。当时礼制损益，参决于佑。凡所论列，利害明白，文采可观。煜颇奇其说，遂见施用，由是恩宠特异。观其行书诗帖，笔迹奕奕，超拔流俗，殆有东晋之遗风焉。今御府所藏行书一：
　　许坚等诗。
　　
　　孙昭祚
　　孙昭祚，亡其系，中书堂吏也。习翰墨，尤长欧阳询行书法，尝用其体书《千文》传于世。昔询论书，要在凝神静虑，审字势；四面停匀，八边具备，长短合度，粗细折中；以谓忙则失势，缓则骨痴，瘦则形枯，肥则质浊：此是最要妙处。及观昭祚书《四色牡丹赋》，皆优游乎规矩之间，非深契其旨，讵能臻是耶？今御府所藏行书五：
　　四色牡丹赋，终南山赋，阳春曲等诗，竹拄杖等诗，朱陈村等诗。
　　
　　释应之
　　释应之，莫知世次。作行书，尝以文绢写进士沈崧《曲直不相人赋》，颇有气骨。然笔法本学柳公权，至其分间布置，则殊乏飘逸，故学者病之。昔公权作字，初出钟王，及其成就，则乃有惊鸿饥鹰之力，所以名高当世。而外夷入贡，别载货贝以购其书。如应之，岂得有此耶？譬之传神写照，或得其形似，而精神凝伫处，固未尝见之耳。然非此则不足以见优劣云。今御府所藏行书二：
　　曲直不相入赋，即事等诗。 
　　
　　卷十二
　　行书六
　　李煜
　　宋江南伪后主李煜字重光，早慧精敏，审音律，善书画。其作大字，不事笔，卷帛而书之，皆能如意，世谓撮襟书。复喜作颤掣势，人又目其状为金错刀。尤喜作行书，落笔瘦硬而风神溢出。然殊乏姿媚，如穷谷道人，酸寒书生，鹑衣而鸢肩，略无富贵之气。要是当我祖宗应运之初，揭云汉奎壁昭回在上，彼窃据方郡者，皆奄奄无气，不复英伟，故见于书画者如此。方煜归本朝，我艺祖尝日：“煜虽有文，只一翰林学士才耳。”乃知笔力纵或可尚，方之雄才大略之君，亦几何哉！今御府所藏行书二十有四：
　　行书：淮南子，春草赋，义天秤尺记，浩歌行，克己处分，批元奏状，礼三宝众圣贤仪，八师经，宫相诗，李憬草堂等诗，秋高等诗，牡丹等诗，古风诗二，论道帖，招贤诗帖，乐章罗帖，乐府三，临江山，杂文稿。
　　正书：金书心经，智藏道师真赞
　　
　　挛建中
