<!-- { "loadSidebar": true } -->
　　篆隶之作古矣，至汉章帝时乃变而为草。骚驳至两晋，王氏羲献父子遂进于妙。汉如蔡邕，亦一时号为子墨卿也。稽考古今法书，而独以草书为秦苦篆隶之难不能投速，故作草书。是不知杜度倡之于汉，而张芝、皇象皆卓卓表见于时，崔瑗、崔星、罗晖、赵袭各以草书得名，世号章草。至张伯英出，遂复脱落前习，以成今草。且草之所自，议者纷如，或以为稿草之草，或以为草行之草，或以为赴急之书，或以为草昧之作。然作谓之草则非正使，孔子所谓“为命禅谌草创之”是也。若楚怀王使屈原造宪令，草稿未成，上官见欲夺之。董仲舒欲言灾异，草稿未成，主父偃窃而奏之。今犹以起草为稿者，其近之也。世遂以草书为一家。故自汉晋宋以还，以草书得名者为多。姑以流传于今者，凡得六十五人，以其世次之，汉得张芝，蜀得诸葛亮，晋得张华、郗惰、王谢子弟辈十九人，宋得谢灵运、羊欣，齐得刘珉，梁得沈约辈三人，陈得江总辈九人，隋得释智永，唐得张颠、释怀素、亚栖辈二十人，五代得杜苟鹤、杨凝式辈三人，本朝得钱傲、米芾、蔡襄、杜衍等辈。且不得人人而自举，特取其尤异者姑表其略。自馀如仲翼之流，以草书自名，格律凡下，承袭晚唐所谓院体者，此其黜之。
　　
　　草书一章草附
　　张芝
　　汉张芝字伯英，敦煌人也。趣造高尚，学古不群，朝廷以有道征，不起，故时称张有道。初师崔瑗、杜度作章草，遂擅出蓝之誉。后乃脱落旧习，创立规范。未尝少去笔砚，家有衣帛，必先书而后练，临池作字，池水尽黑。每作楷字，则日“匆匆不暇草书”。其精勤如此，故于草书尤工。世所宝藏，寸纸不弃，韦仲将渭之草圣。其笔力飞动，神变无极，几与造化者为友。方时赵袭、罗晖亦以书称，颇自矜持。芝尝自谓“上比雀、杜不足，下方罗、赵有馀”，人以为至论。世谓芝书如汉武帝爱道，凭虚欲仙；或以似春虹饮涧，落霞浮浦，其知言哉！今御府所藏二：
　　草书：冠军帖。
　　章草：消息帖。
　　
　　曹植
　　魏曹植字子建，沛国人。魏太祖季子，封陈王，谥曰思。早慧强记，累数十万言不忘。甫十岁，属文若素构。太祖疑其假手于人，植请面试，已而从膝下登铜雀，先诸郎赋就，文不加点。太祖方怊其所得，信由天成，非学可到。盖自诗道云亡，风流扫地，而植以八斗之才擅天下，遂以辞章为诸儒倡。特以昆季间无棠棣之美，故终亦婴患。七步之作，有感动人语，世为怜之。至于学术愈工，自是不随世故与之低昂，有卓然而独存者。然其胸中磊落发于笔墨间者，固自不恶尔。观其以章草书《鹞雀赋》，可以想见其人也。今御府所藏章草一：
　　鹞雀赋。
　　
　　诸葛亮
　　蜀诸葛亮字孔明，琅邪阳都人也。少孤，依从父玄。玄卒，躬耕南阳，高卧不仕。蜀先主三往见，然后起。先主喜而谓其臣日：“吾之得亮，犹鱼之得水也。”其王霸之略，皆先定于胸中，卒如所期。尝自比管仲、乐毅，识者许之。善画，亦喜作草字，虽不以书称，世得其遗迹必珍玩之。有创物之智出予意匠，为木牛流马，皆足以惊世绝俗，而八阵图成得其要。以是心画之妙，可以不学而能，盖绪馀以及于此耳。仕蜀位至丞相。今御府所藏草书一：
　　远涉帖。
　　
　　皇象
　　吴皇象字休明，广陵人，官至侍中。工八分篆草。初学于杜度，作章草文而不华，质而不野，沉着痛快，世以书圣称。论者以象书比龙蠖蛰启，伸椠腹行，盖言其蟠屈腾踔，有纵横自然之妙。或谓如歌声绕梁，琴人舍徽，则又见其遗音馀韵，得之于笔墨外也。象作八分，亦自雄逸，遂与蔡邕后先。然人材固有分量，当时以象书为章草入神，八分入妙，篆入能，其亦善品藻者也。今御府所藏章草书一：
　　急就章。
　　
　　张华
　　晋张华字茂先，范阳方城人也。父乎，魏渔阳太守，平没，华犹少。其后孤贫无以为生，牧羊以资衣食，虽自晦田亩问，不为人所知。有识之士见华者已奇之。其后学业词藻日以富丽，阴阳、图纬、方技之书无不该通，时人莫测也。而阮籍见之叹曰：“王佐才也。”由是名著。为本郡太守所荐，始登仕版，至晋为黄门侍郎。华强记默识，四海之内若指诸掌。作字尤工草书，不在模仿，其规矩气度似其人物。见索靖，遂雅相厚善，深与结纳。武帝尝问汉宫室制度及建章千门万户，应对如流。又画地成图，率有次第，如在目中，至听者忘疲，观者骇瞩。其心匠如是。妙处自与神会，宜种种绝人。没后家无馀资，所存惟文史。史氏言华尝迁徙，遣车三十乘所载者也。今御府所藏二：
　　草书：得书帖。
　　行书：闻时帖。
　　
　　杜预
　　杜预字元凯，京兆杜陵人也。汉杜度六世孙，初尚文帝妹高陆公主，起家拜尚书郎。预博学多通，明于治忽，朝野称美，号为武库，言其无所不有也。后迁镇南将军，以恺悌为政，民心归之，故又称为杜父。而预好《左传》，自言以传成癖。祖畿，魏尚书仆射；父恕，幽州刺史。父祖三世善行草，皆以书驰名，而预闻誉尤着。盖预以功名显，虽持节总戎，而身不跨马，射不穿札，每出师遣将，必在将帅之列，以是于翰墨间特见推重焉。世尝称预德不可企及，功或庶几。故平吴之后，勒功于二石，一置岘山之上，一投汉水之渊。是知陵谷有迁，而不知石有时而磨灭也，岂不惑哉！观其好名如此，宜于游艺末习亦冀垂久。太康中自渚宫还襄阳，将毕旧业。因求古史策书及汲冢文。虽修《春秋》学，然于字所得亦多矣。其作草书尤有笔力，当时士大夫以家世比卫瑾父子。预殁，追赠征南大将军，开府仪同三司，谥曰成。今御府所藏草书一：
　　十一月帖。
　　
　　卫恒
　　卫恒字巨山，河东人也。官至黄门侍郎。博雅不凡，作四体书，日草、日章草、日隶、日散隶。然见于世者多其草字，论者以谓如插花美人，舞笑鉴台，是其便娟有馀，而刚健非所长也。父瑾亦以能书名世，尝谓“我得伯英之筋，恒得其骨”。弟宣善篆及草，名与父兄后先。宣弟庭亦工草，恒之子仲宝、叔宝俱有能书名。家学相传，四世不坠，盛哉！遂与王谢家遗风馀习相季孟也。今御府所藏草书一：
　　往来帖。
　　
　　王浑
　　王浑字符戎，太原晋阳人也。佐武帝官至尚书左仆射，事君立朝有巨臣节，而所历之职每以最闻。初，武帝议伐吴，诏浑于秣陵典领军政。至王破吴擒皓，乃有不平之色，奏渚不受节度，士论以此少之。及居宰辅，声望日减，《诗》所谓“靡不有初，鲜克有终”者也。然而平吴之力，亦与漕略相上下。晋室是依于浑为多，班班史册盖不没其实矣。其作草字，盖是平日偶尔纪事，初非经心，然如风吹水自然成文者，其人本不凡耳。有子济，遂以书名，良有源派也。今御府所藏草书一：
　　近见帖。
　　
　　王戎
　　王戎字浚冲，琅邪临沂人也，官止司徒。戎幼而颖悟，神彩秀发。是时阮籍已齿高，喜与为忘年友，每为竹林之游，谓其父浑日：“浚冲清赏，非卿伦也。”裴楷见而奇之日：“戎眼烂烂如岩下电。”其少成如此。善吐辞，作草字得崔、杜法，妙鉴者多所称赏。自是所造渊深，一出便在人上。字画之工特游戏耳。今御府所藏草书一：
　　忻慰帖 
　　
　　卷十四
　　草书二
　　陆机
　　晋陆机字士衡，吴郡人也。祖逊，吴丞相，父抗，吴大司马。家世皆奕奕为当代显人，虽没，不泯也。机身长七尺，其声如钟，自少以文章得名。初受知于张华，谓人之为文恨才少，而机患其多，至有见文而自欲弃其所学者。以故虽能章草，以才长见掩耳。然机自归晋，闭门十年，笃志儒学，无所不窥，书特其馀事也。官至平原内史。今御府所藏二：
　　章草：平复帖。
　　行书：望想帖。
　　
　　索靖
　　索靖字幼安，敦煌人，张芝之姊孙也。官至征南司马。少有出群之才，与乡人汜衷、张魁、索介、索永俱游太学，时称敦煌五能。及举贤良方正，对策高第。张勃荐之，谓靖才艺绝人，宜置台阁。经史之暇，喜作字，遂以章草名动一时，学者宗之。如欧阳询以翰墨自名，未尝妄许可，路见靖碑，初过而不问，徐视乃得之，至卧碑下不忍去。王庭尝得靖书，每宝玩之，遭永嘉丧乱，乃四叠缀衣中以渡江。故论者以为飘风忽举，鸷鸟乍飞，以状其道劲。或以谓如雪岭孤松，冰河危石，以状其峻。或以谓精熟至极，索不及张芝；妙有馀姿，张不及索靖。或以谓八分亚韦钟，楷法过卫瑾。何其得誉之甚！有至于此，非特人誉之也，而其自许亦甚高。尝谓上稽科斗鸟篆之文，幽穷造化物象之奥，可以命杜度运指，张芝回腕。要是靖自得意处，宜其刊名与羲献相后先也。今御府所藏章草四：
　　璺就章，月仪，出师帖，七月帖
　　
　　郡鉴
　　郗鉴字道徽，高平金乡人。官至侍中。少孤贫，躬耕陇亩，而未尝废书。沉酣经史，刻意翰墨，以儒雅得名，间自有乐处。学优人仕，政复可观。有女，将以妻王氏子弟，间有东床坦腹食者，便知是佳婿，于鉴裁甚高。作草字下笔刚决，略无留滞，厚实深沉，丰茂宏丽而不乏风神。盖瘦则风神生，而鉴书厚实丰茂，宜堕于朴野，而笔力乃尔激峻！此所以宜知名于时也。今御府所藏草书一：
　　兰陵帖。
　　
　　郗惜
　　郗揞字方回，高平金乡人也。官至司马。父鉴，以草书称，古劲超绝，后所不能窥其藩篱。至倍。乃能接翼，遂与张芝齐名。作章草尤工，下笔若冰释泉涌，云奔龙腾，态度既多，筋骨有馀。王僧虔以谓倌书亚王羲之，岂妄论也。情妻傅氏亦善书，子超尤得家传之妙。今御府所藏二：
　　章草：谅弟帖。
　　草书：远近帖。
　　
　　王廛
　　王廛字世将，琅邪临沂人也。官至平南将军、荆州刺史。才能属文，工书画，至音律、射御游艺无不精绝，作草隶、飞白得张芝、卫瑾遗法。自王羲之过江前，廛号为独步。羲之盖廛犹子，廛尝属之日：“吾无殊功异业与后人师法，惟书画可传。”其自许如此。王僧虔谓廛书为右军法，亦知其自信之笃也。独其草书为世所传。今御府所藏四：
　　草书：仲春帖。
　　章草：郑夫人帖。
　　行书：贺雪表，嫂何如帖。
　　
　　王敦
