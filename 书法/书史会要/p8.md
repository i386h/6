<!-- { "loadSidebar": true } -->
　　李商隠字义山懐州河内人官至工部员外郎初擢进士第又中拔萃选以章奏之学名一时及观其四六藳草方其刻意致思排比声律笔画虽真亦本非用意然字体妍媚意气飞动亦可尚也
　　栁公绰字子寛京兆华原人官至邠宁节度使性质严重属文典正工翰墨
　　栁公权字诚悬公绰弟博贯经术元和中擢进士第穆宗朝拜右拾遗侍书学士帝问公权用笔法对曰心正则笔正文宗尝与聫句命题扵壁字率五寸帝叹曰锺王无以过也书名达扵外夷往往以货贝购之当时大臣之家碑志非公权书以子孙为不孝然公权之书得名正以楷法耳
　　萧遘字得圣兰陵人瑀之逺孙擢进士第官至司空封楚国公自瑀逮遘凢八叶宰相名德相望与唐盛衰世家之盛古未之有遘之字画虽罕传扵世观其笔迹有廊庙之器而足规矩学者未易到也
　　陆扆字文祥苏州嘉兴人丞相贽之族孙后客扵陜因以家焉擢进士第官至翰林学士进中书侍郎工属辞敏捷若注善作正书笔迹不减古人
　　李磎字景望江都人登进士第官至太子少师赠司徒善著述学者宗之真儒相也其书见扵楷法处是宜皆有胜韵兹胸次使之然也
　　彩鸾不知何许人作楷字小者至蝇头许位置寛绰有大字法书唐韵极有功近类神仙吴彩鸾慕彩鸾故名焉
　　顾绍孙亡其世系作正书类锺繇所谓似而非者盖泾渭同流则清浊相去不得不尔
　　张顗莫知其裔官至左司郎中幼好学喜作正书字体谨严率仿栁公权自成一家公权之学出扵颜真卿加以盘结遒劲为时所重议者以谓如惊鸿避弋饥鹰下鞴盖以言其风骨峻极而少和淑之气焉顗虽未足以方公权之正而风致极古用笔有力亦可异也
　　杨巨喜作字得正书体其沉着处有类锺繇而点画则公权法也
　　崔逺其先博陵人官至左仆射同州刺史廷之曽孙吏部侍郎澹之子有文而风致整峻笔迹虽不传扵世然正书亦可喜想见其家范云
　　陆景融吴人以博学工书擅名一时行楷既实且美
　　陆柬之吴人官至朝散大夫守太子司议郎虞世南甥少学舅氏书多作行字晚擅出蓝之誉遂将咄咄逼羲献落笔浑成耻为飘扬绮靡之习如马不齐髦人不栉沐览之者未必便能识其佳处论者以谓如偃盖之松节节加劲亦知言哉然人才固自有分限柬之隶行入妙章草草书入能是亦未免其利钝也
　　陆彦逺柬之子时谓小陆传父书法以传张旭旭彦逺之甥也
　　陆希声吴人官至右仆射家世有书名其六世伯父柬之四世祖景融皆以书名至希声遂能复振家法且精扵正书宋钱若水常言古之善书鲜有得笔法者唐陆希声得之凢五字擫押钩格抵自言出自二王斯与阳冰得之希声授之■〈巬，言代夫〉光得其法者为一时之絶
　　郑賨天复中挈家自华至陈迁徙无常席不暇暖未尝须臾废词翰其楷书笔法清古有羲献典则
　　戎昱建中间为虔州刺史作字有楷法其用笔类段季展然筋骨太刚殊乏婉媚故雅德者避之
　　赵模喜书工临仿始习羲献学集成千文其合处不减懐仁然古劲则不迨
　　许浑不知何许人大中初守监察御史以疾告归正书字虽非専门而洒落可爱想见其风度浑作诗似杜牧俊逸不及而美丽过之古今学诗者无不喜诵故浑之名益着而字画因之而并行也
　　张钦元官至奉礼郎作正字喜书道德经不堕经生之学其逺法锺繇惟恐失真但去古既逺世习纷糅故未能脱去畦畛左规右矩自守奴书之病是亦束扵敎者也
　　蒋庭为时经生作字得精法之妙长寿间一时为流辈推许
　　景审南阳人工作诗留心翰墨长庆中以泥金正书黄庭经一轴追慕王羲之法字体独秀润而有典则
　　钮约善正书作细字使人喜见而忘倦盖其字画虽小而圆劲成就不乏精神为可喜者
　　欧阳通询之子官至司礼郎判纳言事封渤海公蚤孤母徐氏敎以父书惧其家学不振扵是毎遗通钱绐云质汝父书迹之直通遂刻意临仿不数年乃继询名号大小欧阳体然行草得询之险劲盘结分布意态则有所未及亦不失为名书也
　　吴通玄海州人官至谏议大夫善书扵行草尤长德宗毎有譔述非得通玄笔卒不满意故当时名臣碑刻往往得其书则夸以为荣至扵文藳断幅残纸人争传之
　　杜审言字必简襄州人擢进士第官至修文馆直学士恃才髙以傲世见嫉工书翰尝语人曰吾辈当得王羲之北面其矜诞类此
　　杜甫字子美审言之孙闲之子官至检校工部员外郎放旷不自检好论天下大事作诗善陈时事世号诗史扵楷隶行无不工者
　　李白字太白一字长庚兴圣皇帝九世孙官至翰林供奉善楷隶行草初生扵巴西落落不羁束喜与酒徒纵饮贺知章一见号谪仙人荐之明皇以布衣召见金銮殿当时荣之未几有诏放还裴回江左尝作行书有乘兴踏月西入酒家不觉人物两忘身在世外一帖字画尤飘逸乃知不特以诗名也
　　韩愈字退之邓州南阳人而愈自言昌黎盖先世别派尝有徙其地者至是宗族颇盛故漫云耳擢进士第官至吏部侍郎谥曰文通六经百家学作文章与孟轲扬雄相表里按林藴拨镫序曰藴咸通末为州刑掾时卢公肇罢南海太守归宜春藴窃慕小学因师扵卢公子弟安期公授以拨镫法曰推拖捻拽是也公自言昔受敎扵韩吏部愈
　　栁宗元字子厚河东人以进士及第官至礼部员外郎栁州刺史少精敏絶伦为文章雄深雅健名盖一时善书尝作笔精赋略曰勒不贵卧侧尝患平努过直而力败趯当蹲而埶生策仰収而暗揭掠右出而锋轻啄仓皇而疾掩磔■〈走历〉趯以开撑此永字八法足以尽书法之妙矣
　　栁宗直字正夫宗元从父弟善书融液竒陗人以为工
　　张籍字文昌和州乌江人第进士官至国子司业性狷直议论好胜人为诗长扵乐府善书翰行草为最其典雅斡旋处当自与文章相表里不必以书専得名也
　　裴潾河东闻喜人官至兵部侍郎好直言极谏隶书为时推右晚歳行草尤胜当是其耿耿流扵豪端者故笔不病而韵自髙耳
　　杜牧字牧之樊川人第进士官至中书舎人刚正有竒节扵诗情致豪迈人号小杜以别杜甫作行草气格雄健与其文章相表里亦善大字尝有分书碧澜堂三字今在湖州驿径三尺许茂密满榜都欲灭缝世少识之
　　李景譲字后已并州文水人官至太子少保方毅敢言其行书足以追配古人当时沈传师以书自名而雅与景让厚至为江西按察表以自副宜其所学故自超妙
　　崔龟从字符吉不知何许人相文宗官至宣武节度使初以进士登第复以贤良方正拔萃三中其科天下翕然以师匠尊之当时片文遗帖往往为世所寳想见其儒宗气味盖不必以书得名也
　　白居易字乐天其先太原人徙下邽官至刑部尚书谥曰文敏悟絶人工为文章初擢进士拔萃入为翰林后贬江州司马能顺适所遇会昌初家东都香山自号醉吟先生又称香山居士最工诗其笔埶翩翩不失书家法度行书妙处与时名流相后先大扺唐人作字无有不工居易以文章名世宜其胸中渊着流出笔下便过人数等也
　　裴休字公美孟州济源人擢进士第歴四节度官至太尉为人酝藉进止雍闲然刻意翰墨真楷遒媚作行书尤有体法
　　司空图字表圣河中虞乡人擢进士第官至兵部侍郎以足疾固辞居中条山王官谷自号耐辱居士作篆隶飞白章草行书尤妙知笔意史称其志节凛凛与秋霜争严考其书抑又足见其髙志云
　　卢知猷字子謩失其世次以进士第官至太子太师为文富赡作字有楷法时颇称之盖昔之为论者以楷为上行次之章草又次之草书为下以其难工者楷法而易工者草字耳知猷之书有此是岂不学而能
　　吴融字子华越州山阴人登进士第官至翰林承旨幼力学作草书歌痛论古人笔意至扵行书字画称是则知其留心翰墨复不浅耳
　　韩偓字致光自号玉山樵人京兆人官至翰林学士所著歌诗往往脍炙人口其字画虽无誉扵当世而行书亦复可喜
　　任畴不知何许人颇工行书其步骤类欧阳询得险劲妩媚之妙盖得其一体而非询之比其品第固自可见
　　林藻不知何许人作行书婉约丰研处盖出入智永之域者惜乎不能究永之学亦交一臂而失也
　　徐凝亡其系进士也喜作诗字画有行法
　　韦荣宗不知何许人工正及行草而行草尤胜
　　苏灵芝书生也尝为易州刺史行书有二王法而成就顿放当与徐浩鴈行戈脚复类虞世南亦当扵临仿者
　　裴行俭字守约绛州闻喜人官至礼部尚书谥曰献工草隶名家毎曰褚遂良非精笔佳墨未尝辄书不择纸笔而妍捷者余与虞世南耳所撰选谱草字数万言行扵世尝见其所书真草千文墨迹一卷宋徽宗泥金题籖今藏松江夏氏真佳笔也
　　贺知章字季真自号四明狂客越州永兴人擢第官至秘书外监赠兵部尚书天姿夷旷谈论警发能文善草隶当世称重晚节尤放诞每醉必作为文词初不经意卒然便就行草相间时及扵怪逸使醒而复书未必尔也评者以谓纵笔如飞酌而不竭天寳初上章乞为道士许之又赐鉴湖数顷为放生池
　　张旭字伯髙苏州人官至左率府长史善楷隶尤工草书初为尉时有老人持牒求判信宿又来旭怒老人曰爱公墨妙欲家藏无他也因复出其父书旭视之天下竒笔也自是尽其法旭喜酒叫呼狂走方落笔一日酒醉以髪濡墨作大字既醒视之自以为神尝言初见担夫争道又闻鼓吹而知笔意及观公孙大娘舞剑然后得其神其名本以颠草而至扵小楷行书又复不减草字之妙其草字虽竒怪百出而求其源流无一点画不该规矩者或谓张颠不颠是也
　　孙过庭字虔礼陈留人【一云富阳】官至率府録事参军好古博雅工文词得名翰墨间作草字咄咄逼羲献尤妙扵用笔儁拔刚断出扵天才非功用积习所至评者以谓丹崕絶壑笔埶坚劲又谓体度弘缓真不如草善临橅往往真赝不能辨作运笔论字逾数千妙有作字之旨学者宗以为法然落笔喜急速议者病之
　　周义不知何许人天成间作牧泌阳世以翰墨称喜懐素书心慕手追作草字得师法
　　李霄逺【一作达字】莫详其出处然其书多见扵后世岂当时以书得名者霄逺喜草字近类亚栖
　　张仲谋亡其世贯长扵草法其源流出自王羲之
　　张素失其世系寳厯初登第善草书其笔意盖规模羲献父子然力不甚劲而姿媚有余顾未得古人落笔之埶与亚栖辈可以季孟其间也
　　韦权不知何许人工草书其笔法宗羲献亦足尚也
　　张廷范本清河一优人善谄事朱全忠故録其扈从之劳为御营使进金吾卫将军河南尹喜草书
　　胡季良工行草追慕古人而得其法意字体温润虽肥而有秀润之气运笔畧无凝滞殆非一朝一夕之功
　　章孝规不知何许人工草书藴藉有余对之可喜
　　于僧翰河南人工八分与贝泠该俱擅名江左泠该学玄宗书无足取者僧翰师韩择木参用篆法故比泠该为胜
　　贝泠该【泠一作灵】史亡其系以八分书名扵江左一时推许而评其书者谓虽效玄宗而笔力疏弱惟知点画而已
　　张稔河东人有书名初得锺繇笔意壮歳遂仿王献之莫年人许有王羲之风度盖凡三变而后有成其遗风余泽沾馥后人者特非一日彦逺既世其家乃富有典刑而落笔不愧作者
