<!-- { "loadSidebar": true } -->
　　钱黼字印香娄人以善书名 【松江府志】 
　　钱鏄字受明太仓州庠生入太学 
　　吴伟业赠诗云裘马无他好诗书别有神 
　　钱洪源谷孙诸生亦善书 【同上】 
　　钱尔复字肯斋别号密道人海盐人楷法精谨尝写普门品经子标字警庵亦工书又续写一册褒于后标子元昌复以八分续之时谓之三世写普门品经元昌从子载为赋长歌 【郁栖书话】 
　　钱长丰字问耕专仿书谱 【兴化县志】 
　　钱志迁康熙四十六年南巡献所著衢歌集荷诗字俱好之褒取入纂修馆 【甘泉县志】 
　　钱万选字一公号野樵陈州人康熙五十四年武进士官颍州卫守备书法精良 【中州诗钞】 
　　钱陈羣字主敬号集斋一号香树别号拓南居士纶光子康熙六十年进士官至刑部侍郎加尚书衔赠太傅谥文端 
　　书法苍老家居后每岁上录寄诗百余篇命之和陈羣既和韵必亲缮册以进册必有跋体或兼行草屡蒙奖赏 【国史本传】 
　　庄有恭曰行楷妙一时人得其尺缣寸楮不啻吉光片羽 
　　钱文端年臻耄耋所进诗册自缮行书极有风致 【沈初西清笔记】 
　　赵魏贾刻玉枕兰亭跋云此本为文端公家拓公手书苍深雄老不减平原尤为宝刻增重 
　　善书 【名人尺牍小传】 
　　钱泰吉旧拓多宝塔碑跋云先文端公中年以后笔多仿鲁公 
　　钱思骏字骥良善篆籀铁笔得徐贞木家法 【嘉兴县志】 
　　钱志朗字于高号玉峯象山人雍正元年拔贡生善书 【两浙輶轩续录】 
　　钱亦嘉名鸿宾以字行号鹿野象山人善擘窠书 【彭姥诗搜】 
　　余 【余：钱】 浩字乐天巢县太学生工草书 【庐州府志】 
　　钱汝诚字立之号东麓陈羣子乾隆十三年进士官户部侍郎 
　　钱陈羣挽芗林相公诗自注云愚父子与先生同直秘殿承以李峤与苏氏父子为比先生偶与汝诚论书法曰汝翁愈拙愈老足下书姿性固拙运笔又笨惟临仿不倦方可换凡骨耳汝诚闻训即发愤攻苦凡二年先生复以小欧阳许之 
　　钱汝悫字安叔陈羣三子 
　　少颖悟十三岁工擘窠书十八岁即世 【钱泰吉先祖考妣行述】 
　　钱汝鼐号东原陈羣从子太学生 
　　阮元撰墓志云年十岁能作径尺大书　嗜作书始为蝇头小楷以目疾改学欧柳法帖常侍文端座论波磔钩□之法文端称之晚年书益工□素流传得者宝之 
　　钱大昕字及之一字晓征号辛楣别号竹汀居士嘉定人乾隆十九年进士官少詹事嘉庆九年十月卒年七十有七 
　　四十三岁间作篆隶书 【竹汀居士年谱】 
　　精汉隶 【墨林今话】 
　　端木国瑚书钱竹汀先生隶书后诗云竹汀先生此奇笔书味醰醰古经出长洲文学顾八分跪进珠盘行以膝 
　　善分隶深得汉人气息予藏有言无俗韵清而劲笔有神锋老更奇一联用笔古茂转在翁桂诸名家上行楷书苍逸朴健亦有宋元风致 【木叶厱法书记】 
　　钱□字思赞一字讷生号鹚滩吴县人乾隆二十七年南巡召试举人授中书 
　　潘奕隽曰书名重吴下 【三松堂集】 
　　严长明挽钱思赞同年诗自注云以书法名吴下 【归求草堂集】 
　　精楷法尝翻刻砖塔铭世推善本 【木叶厱法书记】 
　　钱廷锦六合诸生工小楷 【江宁府志】 
　　钱璋字达卿巢县诸生工书 【庐州府志】 
　　钱尊彝字司六号叙堂江宁诸生手抄经史盈尺皆工楷 【金陵通传】 
　　钱沣字东注一字约甫号南园昆明人乾隆三十六年进士官通政司副使 
　　程含章撰传云楷仿十三行灵飞经行宗争座帖后肆力于家庙露筋祠碑人得其一纸珍如拱璧 
　　法式善曰书入颜平原之室 
　　陶澍曰先生书苍劲似鲁公争座位帖 
　　吴嵩梁曰先生书法专效鲁公争座帖遒丽可爱 【石溪舫书话】 
　　钱沣行书佳品上 【国朝书品】 
　　书法直逼鲁公 【谌瑶述闻】 
　　书法优入鲁公之室书不择纸皆端楷类家庙碑珍如拱璧 【小匏庵诗话】 
　　书法逼平原 【先正事略】 
　　张小帆中丞藏有通副分书八言楹帖笔致古秀近曹景完碑 【木叶厱法书记】 
　　钱樾字抚棠号黼堂嘉善人清苑籍乾隆三十七年进士官礼部侍郎 
　　李宗昉撰墓志云喜作擘窠大字 【妙香室文集】 
　　书法方驾董文敏一时推重 【袁洁蠡庄诗话】 
　　工书 【履园丛话】 
　　钱桂字丹庭号淦严仁和人乾隆四十二年举人官思州知府善书为成亲王代笔 【杭郡诗三辑】 
　　钱栻字希南号次轩一号静园仁和人乾隆四十三年进士官御史精楷法 【木叶厱法书记】 
　　钱世锡字慈伯号百泉秀水人乾隆四十三年进士官检讨工书 【同上】 
　　案陈羣从曾孙其先世籍海盐至世锡之父侍郎载始着籍秀水云 
　　钱棨字振威号湘舲本名起字湘灵长洲人乾隆四十三年解元四十四年会元殿试第一人及第官侍读学士 【一作礼部侍郎】 
　　精楷法 【池上草堂笔记】 
　　钱师曾字唯传号蕙窗钱塘人乾隆五十七年举人工书法 【木叶厱法书记】 
　　钱复字景颜一字象缘自号蓉裳汝悫嗣子官大兴知县 
　　钱泰吉撰行述云学赵文敏书 
　　钱坫字献之号十兰大昕从子官干州州判嘉庆丙寅卒年六十三 
　　翁方纲曰精篆法 
　　朱文藻曰精篆隶 
　　工篆书然自负不凡尝刻一石章曰斯冰之后直至小生 【洪亮吉北江诗话】 
　　工于小篆不在李阳冰徐铉之下晚年右体偏枯左手作篆尤精世人藏弆其书如拱璧云 【江藩汉学师承记】 
　　精小学工篆书右手废辄用左手尤妙 【刘嗣绾尚絅堂诗集】 
　　篆书得汉人法孙渊如称为本朝第一晚年用左腕书笔力苍厚款或署泉坫 【名人尺牍小传】 
　　献之自负其篆为直接少温　篆书自邓山人外莫与比 【艺舟双楫】 
　　钱坫篆书佳品上 【国朝书品】 
　　工篆书兼铁笔 【墨林今话】 
　　王虚舟吏部颇负篆书之名既非秦非汉亦非唐非宋且既写篆书而不用说文学者讥之近时钱献之别驾亦通是学其书本宗少温直可突过吏部老年病废以左手作书难于宛转遂将钟鼎文石鼓文及秦汉铜器款识汉碑题额各体参杂其中忽圆忽方似篆似隶亦如郑板桥将篆隶行草铸成一炉不可以为训也 【履园丛话】 
　　竹汀詹事之家学其兄子坫实为嫡传坫邃于经学小学金石之学篆书尤空绝前后然在家未尝学篆也初入都省詹事詹事授以李阳冰城隍庙碑昼夜习之三月不能成字忽患癎医者诊之脉无病而手足厥冷目张视鼻微有息而已如是者七日忽中夜跃起濡笔作篆书干卦象毕不胜饿而寝翌早詹事来视病君尚未寤见案上篆大惊呼问病状君答曰儿故无病梦至石室见唐巾老者指授篆法七日夜作成辄批抹最后书干卦象老者曰可矣儿遂觉追忆笔势中夜作此幅檐事细询梦中所见盖即少温云时都中能作篆者惟翁学士方纲闻是事索君书叹绝以为神授君篆书遂名天下 【陈康祺郎潜纪闻】 
　　予藏钱十兰中年所篆铸错轩三字横额字大如箩笔法绝类李少温而参以汉金款识题款隶书两行字径三寸许亦精十兰篆书当以此为第一　十兰所居曰篆秋草堂关中马振为之图翁毕孙洪诸公咸有题咏着有篆师录若干卷　十兰少年时有斯冰之后直至小生一印本袭李秘监语但改翁字为冰耳晚病风又取荀子禹跳汤扁语刻跳扁病夫印 【木叶厱法书记】 
　　钱东壁字星伯号饮石又号梦渔大昕子国学生书法精真行晚年专书兰亭日必一本寒署无间 【竹汀居士年谱附注】 
　　钱东垣字既勤号亦轩嘉定人 【按竹汀詹事弟可庐先生大昭之子】 嘉庆举人历知松阳上虞等县 
　　工篆隶其家学也 【张作楠梅□随笔】 
　　钱绎初名东墉字以成一字小庐诸生善真行篆籀有信芳馆印存四卷 【嘉定县志】 
　　按亦可庐子 
　　钱伯垧字鲁斯 【一作思】 号野予又号樵陂别号仆射山樵武进太学生嘉庆十七年六月十七日年七十五 
　　善书雄健豪放似唐李邕 【武阳合志】 
　　恽敬撰墓志云书颜平原李北海 
　　吴育撰传云先生书初学董文敏后学颜鲁公旁及徐季海李北海诸家既沉潜数十年复归之宋四家蔡苏黄米其为书若风雨骤至飒然有声纵横驰骛顷刻数十纸 
　　吴翌凤曰以书名家雄伟峻拔得力于李北海人争宝贵之 【怀旧集】 
　　吴德旋曰鲁斯以书名海内四十余年初学香光继学北海后乃出入于颜清臣苏子瞻黄鲁直能扫世俗谬种流传见解可谓书之豪杰惜其未参褚河南杨少师笔意气息稍粗而有时肌理细腻则又涉于凡艳书品不无小减耳然其沉着痛快固是一时无两 【论书随笔】 
　　又曰鲁斯弱冠以能书名以李北海为宗亦时似苏子瞻黄鲁直董玄宰所至笺素填委嗜饮酒酒酣作书往往至数十幅不倦 【闻见录】 
　　包世臣曰君书由董文敏黄文节以追李北海颜平原本于梁巘坚实不及而流宕转换时或过之 
　　又曰鲁斯以正行书名自刘文清厌世论者推为第一 
　　钱伯垧行及牓书能品下 【国朝书品】 
　　鲁斯论书得四人首梁闻山大尹次石庵相国次李司马宝矞次乔别驾耿甫论隶得四人曰桂未谷馥吕龙潭培夏芳原之勋翟文泉云升 【雪桥诗话续集】 
　　钱泳初名鹤字立羣号台僊一号梅溪金匮人居常熟官候选府经历道光二十四年卒年八十有六 
　　工分隶行楷客京师为成邸所知诒晋斋帖皆泳刊定手书碑版几徧江浙又所摹汉唐碑及缩临本刻石传世者尤多 【无锡县志】 
　　数岁即喜为隶古书从礼器碑入手徧临汉魏诸碑时南伊北桂之名噪天下泳先识伊太守秉绶颇易之后遇桂大令馥乃折服遂避而学唐人所书碑版满天下尝仿蔡邕石经写孝经论语大学中庸刻石置郡学又尝缩临有唐一代真行诸碑为细书扬州鲍观察崇城刻之 【苏州府志】 
　　工于八法尤精隶古与山左桂未谷齐名欲以八分写十三经复鸿都旧观 【定香亭笔谈】 
　　善琴兼工分隶书 【王芑孙渊雅堂编年诗】 
　　工分隶攀云阁帖临汉隶四十余种缩临唐碑亦不下百种广陵鲍氏刻之 【金石学录】 
　　梅溪尝仿熹平石经写论语孝经大学中庸章句文字谨遵圣祖高宗钦定本初欲勒石于阙里题曰阙里石刻今在苏州府学敬一亭凡一百二十四石 【甘泉乡人稿】 
　　工书隶法尤为纸贵 【历朝印识】 
　　晚岁以八分书十三经拟复鸿都旧观工力甚巨刻石未半而止平生所摹唐碑及秦汉金石断简不下数十百种俱已行世 【墨林今话】 
　　工书缩本唐帖至其分书一昧妍媚不求古雅名虽远播终不近古 【见闻随笔】 
　　善赵吴兴体曾为成邸捉刀 【徐唐前庆梦影录】 
