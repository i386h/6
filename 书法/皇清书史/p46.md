<!-- { "loadSidebar": true } -->
　　汤文正小楷书梅溪绮罗香双双燕词一纸装为长卷黄勤敏钺题签刘师陆楷书潜庵遗墨引首四大字郭仪霄跋畧云予观菁园所刻法帖内有文正手书王伊璜先生寿序笔姿秀腻骨韵俊拔而赵文恪所藏文正手录礼书一通公自跋云夙不工书友人教以留心二王法自是专意临仿云其字体半用章草高雅疏秀与此卷迥异岂公中年以前书耶周作楫跋畧云苏门夏峰祠夏峰先生象上有文正题赞书法苍古不似此卷之软媚扬振麟跋略云笔法逼近锺太傅又出入颜鲁公此外题名者尚不下数十家详拙著清乐堂随笔予曾藏文正日记册中有细楷十余页与此卷笔迹正同桂山方伯锺颜之评最允其余均不曾搔着痒处予又尝见公大楷楹帖亦佳其印文中斌作份盖因说文无斌字如洪稚存太史印亮吉作谅吉也 【木叶厱法书记】 
　　汤右曾号西厓仁和人康熙二十年进士官吏部侍郎 
　　王士祯曰书法遒媚似东坡此册少宰公缩东坡春帖子意端庄流丽绝无对御矜持之态足见老辈风度不凡越人远甚 【频罗庵题跋】 
　　工行楷书 【名人尺牍小传】 
　　汤陟字郇书号研山宣城廪生善书法尤精隶体识者谓其突过郑谷口 【宛雅】 
　　汤第字眉山永新人书法绝似锺王 【吉安府志】 
　　汤溥字符博文正公子诸生工书初学颜后摹右军苍老秀劲不轻为人书故存者甚少 【汤准临漪园类稿】 
　　汤相尹字聘三零陵人雍正七年拔贡官嘉禾教谕善书法 【湖南通志】 
　　汤苍字云山江夏人生于明万历四十四年至乾隆十五年始卒寿一百四十五岁工擘窠大书喜作福寿字得者宝之翁苏斋集中有题百三十八叟江夏汤翁书福字挂轴诗 【清乐堂随笔】 
　　汤先甲字蕚南号辛斋宜兴人乾隆十六年进士官侍读学士书法工秀尝手写赵秋谷谈龙录一卷卢雅雨授之梓 【郁栖书话】 
　　梁敦书蓬壶朝旭为汤少光禄先甲赋文石诗云书法恰与光禄匹 
　　汤御龙字荣光乌程人乾隆二十一年武解元 
　　精书法 【野语】 
　　汤克敬字望贤萧山国子生 
　　王宗炎跋克敬遗墨云笔画端劲深入肤理 
　　汤昆字瀛洲号筠生优贡生官池州府教授工书 【和州志】 
　　汤玉侯旌德人与同邑刘圣立同写刻陆洽原话山诗稿三十六卷 【抱竹居检书记】 
　　汤雪樵嘉定人 
　　钱大昕雪樵五十诗云玉筯争传李监书 
　　汤金钊初字敦山改字敦甫号勖兹萧山人嘉庆四年进士官协办大学士谥文端 
　　鲁一同撰神道碑云善楷隶自七十五岁后每日晨起抄经二百字凡抄论语大学中庸尔雅礼记毛诗尚书周易孝经孟子左氏传尤好抑戒之诗写至数百过 【通父类稿】 
　　吴昆田汤文端公手写尔雅跋云公于七十五岁后每日写经书二百字终公之身编中书法似非公之极笔然秀劲有端凝之致足令姚冶纤媚者顾之失步 【潄六山房集】 
　　汤溶字纡洲嘉庆十五年举人善书 【宜兴县志】 
　　汤锡蕃字昼人仁和人嘉庆十六年进士授庶吉士工书法为梁山舟学士所赏以妹妻之 【杭郡诗续辑】 
　　按一字昼三号皴山馆选录作钱塘人 
　　汤铭字警斋旌德人 
　　汪承谊曰爱习香光书每见妙品随时钩摹刻有如兰馆董帖四卷 
　　工书学董文敏兼擅铁笔刻有三星赞印谱 【紫泥庵补印人传】 
　　汤潞字少博荆溪廪贡官嘉定教谕书法得十三行神髓 【荆宜合志】 
　　汤莲渚字茗仙南通州人道光二十九年举人楷法端正 【崇川诗抄汇存】 
　　汤亦中字子惠长沙人摹古篆隶得其浑拙之趣又喜章草 【吴敏树柈湖文集】 
　　汤中孚字理云宜兴诸生工篆隶秦汉碑碣无不研求 【书画家笔录】 

　　汪 

　　汪挺字无上更字尔陶明崇祯十六年进士宏光时授工部主事书法规橅两晋名流争赏晚以自给 【嘉兴县志】 
　　书法似欧阳率更 【欈李诗系】 
　　尤精小楷 【名人尺牍小传】 
　　汪涛字山来号梦龙休宁人真草隶篆以及诸家书法无所不精 
　　每写一家从不致杂入一笔大则一字方丈小则径寸千言铁笔之妙包罗百家前无古人 【寄园寄所寄引啸虹笔记】 
　　汪炳字虎文休宁人其兄既明为中翰精四体书是以虎文于书法特有家学焉甲申以后侨居武林见朱修能印谱即仿之一捉铁笔即能度越其妙再游维杨遇程子穆倩出印谱相证穆倩叹服 【同上】 
　　汪鸣瑞字旃来又号黄山白叟着有然石草与陈老莲友善集中有谢友人索飞白诗余观其诗不佳飞白亦可见矣 【丁敬飞白录】 
　　汪继昌字征五号悔岸歙人居钱塘顺治六年进士官湖广下江防兵备道 
　　顾景星曰酷嗜书集古金石文日仿数纸 【白茅堂集】 
　　汪璲初名璇字文仪号默庵晚号顽叟新安诸生 
　　叶良仪撰状云少年书法率更自谒高学宪汇旃后师其小楷益遒逸古秀几于莫辨 
　　汪洋度字文治书法仿晋人 【歙县志】 
　　汪延运字徙之潜山诸生工书法 【安徽通志】 
　　汪来许字昭兹嘉定诸生书法擅晋唐风致 【练音初集】 
　　汪浚字秋涧徽州人居扬州 
　　善抚古帖 【孙枝蔚溉堂集】 
　　汪镐京字宗周号快士一号西谷休宁人工篆籀精治印有黄山山水篆及红朮轩印谱 【木叶厱法书记】 
　　张英曰工篆籀 
　　汪懋麟字季用号蛟门仪征籍休宁人康熙十五年进士官刑部主事 
　　王士祯曰在史馆时一日禁中出宣德纸百幅命翰詹及羣僚书择其尤者二十四幅为御屏君书与焉 
　　蛟门以八分书平山堂额夜梦欧公命书联句云登斯楼也大哉观乎八字 【扬州画舫录】 
　　汪尚铭字新又康熙十七年举人官丰城知县善书 【泾县志】 
　　汪楫字舟次一号耻人晚号悔斋别号觉堂居士懋麟同族康熙十八年由赣榆训导举鸿博授检讨充琉球正使赐一品服官至福建布政使 
　　朱彝尊撰墓碑云书法以骨胜有杨凝式米芾之神尝为琉球国王书殿榜纵笔为擘窠大书王惊以为神 
　　唐绍祖曰工书 
　　文章翰墨妙天下 【今世说】 
　　汪灏字文漪一字天泉号畏庵临清人康熙二十四年进士官河南巡抚 
　　杨宾曰吾书厚重不如汪文漪 【大瓢偶笔】 
　　汪立名号西亭婺源人官工部主事通六书有钟鼎字源 【安徽通志】 
　　放按水部钱塘籍喜刻书有白香山集汗简翻校宋本极精 
　　汪于高字昭武号睡庵钱塘人 
　　仇兆鳌撰传云善书大字制笔长丈许肩背并用有五字勒石天竺寺门纵横寻丈笔法入古 
　　放按樊榭山房集有碧山草堂椽笔歌自注云天竺寺墙观自在菩萨五大字睡庵书 
　　汪沈琇号西京常熟岁贡官宣城训导工隶书 【苏州府志】 
　　宋杨备得古文尚书释文读之大喜于是书讯刺字皆用古文僚友多不之识指为怪物近吾友汪西京沈琇喜为古字诗文书牍无不用之盖今之杨备也 【柳南随笔】 
　　汪士鋐原名僎字文升号若谷改号退谷又号秋泉别号松南居士长洲人康熙三十六年会元官中允 
　　沈彤撰状云为书有奇势纵横自放而分间布白无分寸失名公卿碑版多出其手 
　　吴门汪文升宫允用冯补之之说学赵文敏恶言执笔见予书辄贬以为不知分间布白一日同予送梁质人于京师玉皇胜境质人尚在内城相与坐车箱待之因论书法乃大服明日延予至邸舍问笔法遂授之然分间布白之说终不能破也 【大瓢偶笔】 
　　余书秀润不如汪文升 【同上】 
　　退谷得执笔法书绝瘦硬颉颃得天诸子莫及曾见其沈凡民印谱自谓初学停云馆麻姑仙坛记及阴符经入都后友人陶子师讥为木板黄庭因一变学赵得其弱再变学褚得其瘦晚年尚慕篆隶特悬阳冰颜家庙碑额于壁间观玩摹拟而岁月迟暮精进无几噫先生书学本末尽于此矣 【梁巘评书帖】 
　　书法为国朝第一与姜西溟称姜汪 【名人尺牍小传】 
　　偶与石琢堂先生论书先生曰吾吴前辈书家林立君以何人为巨擘余谓义门最严谨而有伤于窘处惟汪退谷书宽博有余而复不稍轶于规矩之外似较义门为游行自在先生以为知言 【退庵书画跋】 
　　退谷大楷直合颜柳为一体不特义门无以相胜即泾南司寇亦当视若天际真人也 【同上】 
　　退谷书中年后益沉着 【松轩随笔】 
　　退谷书能大而不能小 【履园丛话】 
　　予于本朝吴人书极爱秋泉宫允藏其手迹亦最多有细楷两册尤为铭心绝品一系为蒋绣谷书千文一系为沈凡民书乾坤二卦沈册高仅四寸弱字小如指顶乌丝阑格精美绝伦宫允自跋数行其字尤小畧云人苦作大字而予则苦细书以其费时更甚于大字也予写大字屏幅十二纸多或至千余字只十二刻可了而小字千余言为时须倍之尝闻赵文敏日写万字巙巙子山日写三万字不知何以神速如此古今人不相及大抵如此况区区鄙拙乎后有阎朝邑小楷题识亦精又有河南段春湖学士晴川跋语数则兹录其一云退谷先生书法为国朝第一小楷尤矜贵其出笔沈劲遒逸超脱古隽字体如指顶而气势若尺丈此细书费时所以更甚于大字也彼时姜汪齐名以此册观之西溟应让一步盖学士颇工书故此评极为惬当乃钱梅溪氏竟谓宫允书能大而不能小岂非唐人所谓耳误目穷者乎宫允生于顺治戊戌卒于雍正甲辰年六十六 【木叶厱法书记】 
　　汪绎字玉纶号东山别号百药居士常熟人康熙三十六年进士以外艰归三十九年廷试第一人及第官修撰 
　　绎休宁人书法遒劲 【安徽通志】 
　　书法秀润与赵文敏争席 【苏州府志】 
　　彭定求撰墓志云书法秀整直超吴兴而上之 
　　书法工秀 【名人尺牍小传】 
　　汪应铨字杜林一作度龄号默林常熟籍休宁人康熙五十七年进士第一人及第官至赞善 
　　蒋涟撰行状云书法圆劲秀逸人争宝之 
　　工小楷 【名人尺牍小传】 
　　汪德容初名抡甲字云尺号重阆一号蔚亭钱塘人雍正二年第三人及第官编修坐事谴戍 
　　楷法初学黄庭行书学率更诸帖晚年则一意平原在塞上时有请作擘窠者苦乏巨笔以竹筯夹絮濡墨汁为之可谓书道之厄运矣 【频罗庵题跋】 
　　先生书法为吾乡第一卒无有知之者盖自登第后被事谪戍不还故笔墨流传绝少 【同上】 
　　汪由敦初名良金字师茗一字谨堂号松泉钱塘籍休宁人雍正二年进士官至东阁大学士谥文端 
　　钱陈羣曰松泉宫傅书法擅名当代各体俱有师授而楷则尤精又曰松泉太宰楷法师黄庭麻姑坛记二十年来承校秘殿墨宝辄为摹仿至废寝食无倦意 
　　又曰松泉先生手书千字文十余年来京师粤中皆有石刻后进能讲求笔法者每得一本奉为枕秘 
　　又曰书法力追晋唐大家兼工篆隶公既没上命集公书为时晴斋法帖十卷勒石内廷云 【以上并见香树斋集】 
　　钱维城撰传云工书笔法深稳端劲如其为人 
