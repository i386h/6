<!-- { "loadSidebar": true } -->
　　巢民师事华亭从受笔诀故于大小真行无不擅长最奇者予藏其烟云供养四大字草书直帧边跋先师董文敏公云云末署年开九秩目暗复明强书吴石莲侍郎亦藏一帧文略同惜火火尾其端又藏其山水三幅详拙辑缋境轩画董中尚有一天然树根笔尊底刻篆书方印曰思翁之赠巢民之珍口内横刻隶书爱根二字直刻行书定生题三字一玩具耳而有三名人款识真文房瑰宝也 【郁栖书话】 
　　冒国柱字缔尘号芥园如皋贡生工楷书 【江苏诗征】 

　　暴 

　　暴昭字方子长沙人由军功官知县善书气骨开张略似古摩厓 【厓：崖】 【近人笔记】 

　　○二十一个 【贺　那】 

　　贺 
　　那 

　　贺 

　　贺光黻字禹咸号雪畦益阳诸生工行草书善飞白 【沅湘耆旧集】 
　　贺椿字灵木山阴人无目能诗能书予见其简二树山人童钰诗字画结构行款位置一丝不乱即使有目者书之亦可谓佳真足奇也 【秦武域闻见瓣香录】 
　　贺长龄字耦耕号西涯一号耐庵又号啮缺叟善化人嘉庆十三年进士官云贵总督降河南布政使 
　　罗汝怀撰传云专习草书效孙虔礼属草作札皆用之无一笔苟 
　　贺寿慈初名于逵继名霖若字云甫号赘叟别号楚天渔叟蒲圻人道光二十一年进士官工部尚书 
　　王定安撰墓志云工书 
　　贺仲諴字美恒号葛山长龄侄官陕西同知署同州知府善书得力于北海故又自号虎师 【沅湘耆旧集】 

　　那 

　　那彦成字韶九一字东甫号绎堂文成公阿桂孙乾隆五十四年进士官直隶总督谥文毅楷法隽雅有晋唐风致匪特在英协揆之上即铁督部亦未能远过顾为功业所掩世人不甚知之耳兼精鉴赏刻有莲池书院法帖 【木叶厱法书记】 
　　徐士芬撰传云能书 

　　○二十二禡 【谢　华】 

　　谢 
　　华 

　　谢 

　　谢羽辛字尔翼号恕园会稽人迁江都明诸生真草书入怀素之室 【唐绍祖改堂文集】 
　　谢珩字楚白歙人康熙十五年武进士官陕西榆林堡守备工篆隶 【霍山县志】 
　　谢师昌字维贤镇海人官南雄经历书学锺王 【宁波府志】 
　　谢培字宛鄂华亭人善书 【松江府志】 
　　谢道承字又绍 【一作超】 号古梅别号种芸 【按谢章挺词话作芋误】 晋江 【一作侯官】 人康熙六十年进士官内阁学士 
　　从舅氏林佶游诗文轶出流辈书法尤工 【福建通志】 
　　梁章巨曰吾闽国朝论书者以林吉人谢古梅为两大家林之书名着于谢而谢之书品高于林其沉着顿挫处则吉人实尚逊一筹也两家八分亦工力悉敌似皆不免如桂未谷所云垫角巾者又曰书学褚河南国朝闽人善书者当以先生为巨擘 
　　又跋薛曜石淙石刻云古梅晚年全学此碑 
　　又曰书学褚河南得其神似间学薛曜宴石淙诗刻尤逼肖得其遗迹者如获拱璧 
　　阁学为林鹿原先生之甥书法初学舅氏娟秀流丽 【桐阴清话】 
　　诗文书法俱臻胜妙 【赌棋山庄词话】 
　　谢廷宾字稻孙号遯庵余姚太学生 
　　陈梓曰工楷篆 
　　谢元昌字康山湘潭拔贡康熙四十一年雍正元年两中副榜工书法 【沅湘耆旧集】 
　　谢璈字征云一字琅亭道承子乾隆十三年进士官户部主事 
　　能衍家法 【退庵书画跋】 
　　谢墉字昆城号丰圃一号金圃又号东墅晚号西髯嘉善人乾隆十七年进士官吏部侍郎降编修工书着有六书直说 【木叶厱法书记】 
　　谢仕骥字宏卿闽县人善草书波折清劲好蓄端溪砚材又择寿山美石随意琢镂动合古制 【福建通志】 
　　谢佑份字文川镇海诸生工诗古文书法悬腕运笔极其娟秀 【蛟川诗钞】 
　　谢震字甸男侯官人乾隆五十四年举人官顺昌教谕篆隶金石靡不通晓 【陈寿祺撰传】 
　　谢曦字育万号发川仕骥子诸生嘉庆元年举制科诗字皆承家学 【福建通志】 
　　善楷法 【吉梦熊研清堂集】 
　　谢崧字骏生祁门人嘉庆十年进士入词林工行楷书 【木叶厱法书记】 
　　谢阶树字子玉号向亭宜黄人嘉庆十四年第二人及第官侍讲工书 【同上】 
　　谢炎字曰上 【按志云号蒙溪】 宜兴诸生善行楷书宗法率更时观而摹之以揣其离合之分数至老不倦 【初月楼文集】 
　　谢骙字秀英号逸圃吴县增贡生书法超隽不落恒蹊 【归朴龛文稿】 
　　谢文英字景张甘泉人善书由宋元上及晋唐 【北湖小志】 
　　谢海东沔阳诸生草书法晋人 【王柏心百柱堂集】 
　　谢鏊字海门杭州诸生善书 【杭郡诗三辑】 
　　谢应之字子阶号浣村晚号蒙求子武进廪贡生书学北碑 【清乐堂随笔】 
　　谢晋涵字虚斋南城人官广西知县同治中寇乱死于难书学柳诚悬锋锐骨秀已复习隶篆为书旨十二篇于邓石如张廷济诸家皆有微词独重桂未谷翟文泉谓其不乖于古 【近代名人小传】 

　　华 

　　华渚字方雷吴县人明诸生工书法 【苏州府志】 
　　华长发字商原号沧江无锡诸生善行草名亚严藕渔 【梁溪诗征】 
　　工书与邑人孙稚均竑禾高汇旃世泰严荪友绳孙称孙高严华四大家 【听秋声馆词话】 
　　华硕宣字养圣别号东篱居士金匮诸生写作俱佳 【履园丛话】 
　　华庆远字子嘉别号静慧居士无锡人书有晋人笔意 【梁溪诗征】 
　　华炳泰字若虚无锡人能四体书 【同上】 
　　华绅曾字进思无锡太学生工欧阳率更书王虚舟先生高弟 【同上】 
　　按号东里 
　　华淞字半江号淀山 【按湖海诗传作淀峰】 
　　无锡诸生受业王虚舟先生最久大小篆书有出蓝之誉兼擅铁笔仿秦汉章几不能辨 【同上】 
　　工篆书能以尖颖运枯墨兼工铁笔 【无锡县志】 
　　袁枚曰精篆隶之学 
　　邹炳泰曰工大小篆兼精铁笔 【午风堂丛谈】 
　　华渠字师厚无锡人 
　　纯翁说铃一卷师厚楷书不用乌丝格 【鲍鉁稗勺】 
　　华希曾无锡人工书 【李兆洛养一斋文集】 
　　华文纬字有条无锡诸生书学卫夫人 【江苏诗征】 
　　华嘉植字少坪金匮廪贡署震泽训导工书法年八十一卒 【书画家笔录】 
　　华季梁宇 【宇：字】 湘圃无锡人工书所临柳诚悬帖风骨遒劲几欲乱真 【同上】 
　　华国琛号筠如无锡廪贡工书得笔意于赵文敏复神会于董思翁小楷尤有名 【同上】 
　　华庆成字云虬号啸云无锡人咸丰五年四川籍举人官建德知县工行草古朴浑厚有天然雄放之趣 【同上】 
　　华锡三字子承铅山人官兵部主事工书 【江西忠义录】 

　　○二十三漾 【向　尚　况】 

　　向 
　　尚 
　　况 

　　向 

　　向兆隆字山丰山溆浦人嘉庆十年进士官东阳知县殚精书法有东阳本兰亭十七跋又作何氏兰亭记 【沅湘耆旧集】 

　　尚 

　　尚元弼号雪窗诸生善书 【南昌县志】 

　　况 

　　况祥麟字皆知号花矼临桂人嘉庆五年举人精篆籀六书之学着六书管见二十卷 【广印人传】 
　　况仙根初名桂本以字行号幼梅自号味道人祥麟孙廪生官昭平训导篆摹彝器款识隶学礼器史晨 【同上】 

　　○二十四敬 【盛　庆　郑　孟】 

　　盛 
　　庆 
　　郑 
　　孟 

　　盛 

　　盛于斯字此公南陵人工书病右臂以左手书益工晚目盲以笔濡墨纳手中兔起鹘落视不盲时有加 【周亮工撰传】 
　　盛远字子久号宜山一号鹤江嘉兴诸生善书 【两浙輶轩录】 
　　书法董香光其勒石者有实懒传王氏感应篇普明寺碑 【嘉兴县志】 
　　工书 【名人尺牍小传】 
　　盛宏邃字紫翰临安人康熙四十二年进士官福建兴化知县工书 【杭郡诗集 【集：辑】 】 
　　盛唐字一槎江都布衣工书 【扬州画舫录】 
　　盛本字伦先号小垞慈溪人乾隆五十四年拔贡官闽县知县工书法遗墨流传人争宝之 【溪上诗辑】 
　　杭州吴山上城隍庙门外有墙四面甚高盛小垞以大颖书作赏善罚恶四大字极奇伟此庙不毁此字亦当不磨也 【梁章巨浪迹续谈】 
　　盛承雷字南圃文学其师戴世道字法劲秀盛得其秘传名盛一时 【和州志】 

　　庆 

　　庆霖字伯苍容安子举人以荫补官刑部工楷法矩度森然无乾隆以后书家习气与其尊人澜止取径各殊而力存古法不事奔放固波澜莫二也程春海极赏其书 【雪桥诗话】 
　　庆勋号渔衫汉军正白旗人道光九年进士官武昌知府善书及诗 【清乐堂随笔】 
　　斌艮广惠寺诗云闻道城东老开士挥毫时借赞公房自注寺与渔山主事宅相近每借寺中禅舍作书 

　　郑 

　　郑敷教字士敬一字南孙号桐庵长洲人明崇祯三年举人晚岁隐居教授私谥贞献先生 
　　书法在苏米间 【苏州府志】 
　　尤精楷草书 【吴郡名贤图传赞】 
　　郑承诰字纶如号省庵慈溪人明诸生能草八分篆刻皆有法度 【寒村文集】 
　　郑澹居山阴人工书吾郡自徐青藤王谑庵 【按王思任别号】 
　　以书名海内先生起而继之几与之埒 【余懋杞东武山房集】 
　　郑圃字薇令初名玉琬东山人明季府学生书学二王遇得意处能乱真 【七十二峰足征集】 
　　郑方字正叔号无隅别号韵谷主人杭人工篆文澹折近古 【查继佐东山钓业】 
　　郑簠字汝器号谷口上元人工八分书得曹全碑法好金石文章东岱西华孔庙诸碑皆策驴远至手自摹拓构灌木楼以藏 【金陵通传】 
　　工汉隶为海内名家 【金陵诗征】 
　　放尝见谷口所临乙瑛史晨前后碑郙阁颂刘熊 【以上上册】 
　　张迁校官景君衡方尹宙 【以上下册】 
　　九种汉隶册子每碑后并有小楷题识后有汤岩夫汪钝翁颜乐圃三家跋兹备录于左 【册藏孙氏小墨妙亭】 
　　汤燕生跋云谷口先生作隶确乎以东汉人为师下笔极纵横俯仰飞掦 【掦：扬】 之致而轨于至正矩步不失所临汉碑诸种攲斜老丑反正疏密结构在心经营己 【已：巳】 极殆无纤毫遗憾所谓貌古人而并其性情得之者欤先生澹然于世一无所求仙岩遗字古壁残文靡不搜讨忘劬收藏恐后加以巧手临池无间寒暑濡毫对客夜以继旦先生于古碑真不减书之滛 【滛：淫】 而传之癖矣 
　　汪琬跋云谷口先生小楷似出入麻姑坛而八分则直宗东汉用笔既员且劲深得古意尽破自唐以来方整之习真希世之墨宝也东南士大夫初不知爱重传之异时虽零缣断楮必有出千金相购者世无数百岁人孰征吾言为不妄哉 
