<!-- { "loadSidebar": true } -->
　　高攀龙字云从号景逸一号存之无锡人万历十七年进士官左都御史忤逆阉魏忠贤削籍家居旋复矫旨逮问惧辱自投池中死谥忠宪书法亦工予藏诗翰两纸点画遒古颇近范文正道服赞 【木叶厱法书记】 
　　许维新字周翰堂邑人万历十七年进士官户部侍郎行书有古法 【松江府志】 
　　按号绳斋 
　　杨继礼号石闾华亭人万历二十年进士官庶子子汝成号方壶天启五年进士官户部侍郎父子皆以书名 【叶渔闲渔闲闲录】 
　　放按曹家驹说梦云杨继孔字彦履号石庐官谕德子汝成字符玉 
　　又按明词综小传杨继礼娄县人官谕德三则各不同当再考之志乘 
　　孙学诗楚雄人万历二十二年举人官四川永宁监军参议道工书法 【滇南诗略】 
　　徐嗣爱字符德万历二十二年举人癖好欧阳询书日临数千字瘦硬如其人 【陆继辂鄈城志人物传稿】 
　　曹学佺字能始号石仓侯官人万历二十三年进士官陕西副使留任桂平道天启中除名为民崇祯初复官不赴唐王时授礼部尚书明亡入山自缢谥忠节 
　　公不以书名而中锋独运足以自张其军今琉球夷舶至福州每购求名人墨迹必以曹石仓与张果亭并论 【退庵书画跋】 
　　熊廷弼字飞伯号芝冈江夏人万历二十六年进士官兵部尚书授经略以王化贞兵败论死传首九边追谥襄愍 
　　予家藏有襄愍所书东园十咏卷子结构离奇倾敧俊逸有剑拔弩张之势有龙抟虎跃之气望而知为英雄笔也 【闻见瓣香录】 
　　熊江夏东园十咏草书卷白纸本字大一二寸不等用笔神奇夭矫如怒隼惊蛇起落不定奇迹也戊午三月有人持来求售值窘乏不能得留二日还之 【郁栖书话】 
　　王来仪字仲威昆明人万历二十八年举人官应州知州丁亥流寇入滇骂贼死书法得阁帖笔意今昆明白塔街魁星阁有题额无限青云四字真龙跳虎卧也 【滇南诗略】 
　　刘宗周字启 【一作起】 
　　东号念台学者称蕺山先生山阴人万历二十九年进士累官左都御史罢归宏光时起原官旋乞骸骨还里乙酉六月不食卒私谥正义乾隆补谥忠介 
　　兰臣得忠介家书二通其第一通用笔夭矫离奇回异先生平昔而细观结构竟无可疑敬跋一诗于后 【杜煦苏甘廊诗集】 
　　放曾见忠介小真书自作淮南赋纸本小卷虽非书家当行而刚方不折之气流溢楮墨间后题万历癸丑清明后二日书于高邮舟次有伊墨卿书引首并跋又有姚梦谷汪孟慈两家跋 【郁栖书话】 
　　杨涟字大洪号文孺应山人万历三十五年进士官副都御史以劾魏忠贤被诬卒于狱谥忠烈 
　　崇效寺有杨忠烈公涟榜书无尘别境四大字极遒劲 【渔洋诗话】 
　　海丰吴氏藏有杨大洪击阉疏稿半篇以真行书之梁补山舟为完后有冯柳东诸君题跋 【越缦堂日记】 
　　张慎言字金铭号藐姑阳城人万历三十八年进士官南吏部尚书国亡后疽发背卒放同乡张叟石船藏有太宰小册行书自作诗花绫本用笔雅逸以伯生善之不经意书昔人谓有明士大夫无不留意翰墨者信然 【郁栖书话】 
　　文翔凤字天瑞号太青三水人万历三十八年进士官光禄寺少卿予典试关中时文太青赠予诗卷书法摆风捩雨豪放不羁 【雪堂集】 族侄祚兴贻予文太青书扇字画甚奇怪 【王士祯秦蜀驿程后记】 
　　张嗣伦字勉斯号绍海章邱人万历四十年举人书本大苏而实神明于褚登善欧阳信本诸家至运腕如飞日可万字则有赵荣禄所不能及者 【张贞娱老集】 
　　瞿式耜字起田号稼轩别号媿林居士常熟人万历四十四年进士官佥都御史巡抚广西死国难谥忠宣 
　　既系狱中与江陵张公同敞悲歌酬和互作草书笔飞墨舞联为行看予尝见之吴下 【静志居诗话】 
　　放按张公字别山江陵文忠公孙以荫补中书舍人桂王时以兵侍经略楚粤两省兵马桂林既下与忠宣同死 
　　李贞休宁人 
　　细书法华经塔款万历四十五年新安弟子李贞熏沐敬书 【秘殿珠林】 
　　李华汝阳进士万历四十五年任饶阳知县善书 【饶阳县志】 
　　孙傅廷字侍国号百雅一号白谷振武卫人万历四十七年进士官兵部尚书总督各省兵马崇祯十六年在潼关与李闯战殁年三十九谥忠靖 
　　张晋读孙白谷先生手钞诗册敬赋长歌云忧国心真子美同濡毫神与清臣肖 【艳雪堂集】 
　　忠靖公名上一字或作传或作傅刻本纷歧莫衷壹是 【梁茞林主传字最力然无左证但边臆说】 吾家旧藏有公草书白纸本七言楹帖文云竹雾晓笼衔岭月苹风日耎送过江春矫厉横发极飞云舞雪之奇上款书似六猷盟契一笑下款崇祯丙子 【九年】 夏孙傅廷下押 【孙传 【传：傅】 廷印侍国】 两白文方印俱作傅不作传此可订历来钞工之误侍国之字政与其名文义相配亦足补传状之阙不徒其翰墨足珍也 【木叶厱法书记】 
　　范景文字文若号更生一号香令上海人万历四十七年进士官光化知县家居为恶奴所害善书 【说梦】 
　　按此人与吴桥范文贞同名 
　　乔一琦字伯珪松江人善书工诗 【按曾中武科】 以辽渖游击于万历乙未四月三路出师援朝鲜与刘綎杜松同战没浑河 【同上】 
　　袁崇友字太玉东筦人万历间进士官太常寺丞书法之妙绝似争座位帖以不用意为工米角服乱头皆有绝世独立之致斯乃神于法者可宝也 【翁山文外】 
　　吴盘字大雍号桐江归安人神庙时以经济召再征不起工行草得者珍如拱璧 【归安县志】 
　　善书 【钮琇觚剩】 
　　高维岳字君翰万历时由举人官兴国州知州尤长书法 【宛雅】 
　　秦四麟字季公号酉岩常熟人万历时诸生 
　　孙江钞本吹剑录书后云秦公手钞甚富笔法流逸是盖老年笔也宝之宝之 
　　熊斗阳山阳人万历中以书名一时 【淮安府志】 
　　巩永固字鸿图宛平人尚光宗女乐安公主官驸马都尉京师陷公主已先卒于柩旁自刭合家焚死南都赠侯爵谥贞愍都尉风流文采焜耀一时翰墨词藻琴道酒德无不胜人而虚衷善下所与游者咸有才不遇之士人益多之乾隆中嘉定赵饮谷得乐安长公主小玉印篆刻极精桐乡金云庄比部得巩固私印桥纽小方玉印帝甥二字虎纽胡卢式玉印樊榭箨石集中咸有诗道咸间歙县程侍郎恩泽又得都尉行楷书七言楹帖诧为鸿宝同时名流亦争为之题咏云 【郁栖书话】 
　　王道焜字昭平钱塘人天启元年进士官光泽知县 【一作邵武同知】 后还里乙酉六月城陷自缢谥忠愍 
　　徐釚曰书法香光 
　　黄学谦字又谦号天益善化人天启元年副贡官兴平知县精书法晚病痹以左手书更遒逸有致 【沅湘耆旧集】 
　　卢象升字建斗号九台别号湄隐居士宜兴人天启二年进士官兵部尚书总督各路援军战死巨鹿赠太子少师谥忠肃 
　　张廷济卢忠肃书跋云公临右军草书帖在备兵天雄之时即以书论已足嗣响山阴况义胆忠魂尤不可磨灭哉 
　　倪元璐字玉汝一字鸿宝上虞人天启二年进士官户部尚书京师陷自经初谥文正本朝定谥文贞善书真行源出急就章出师颂草法得力于自叙书谱诸家而俱另出新意变化无方商宝意 【盘】 所选越风载陈老莲诮公字如菱公亦诮陈如绳虽属一时雅谑实各道着短处也 【木叶厱法书记】 
　　褚德泮杭州人 
　　德泮楷书金刚经款壬戌春日西湖弟子 【秘殿珠林】 
　　侯峒曾字豫瞻号广成嘉定人天启五年进士官通政遭乱归里乙酉起兵城陷殉难谥忠洁二子元演元洁同日死家藏公手简数通皆与友人 【无上款】 论兵事者悲愤激昂令人扼腕至其书亦行笔高古转胜娄子柔归文休诸家此其故不在点画间也 【木叶厱法书记】 
　　归安陆氏所藏忠节 【一作洁】 视学江右时父子四人为僮宾所书长卷予凡两见之卒不能得至今耿耿公所书刘勰专学遇不遇两论伯子演书自撰闲家箴印曰几道仲子洁书自作古柏行印曰字云俱叔子瀞书所撰效陈思王乐府印曰智含氏每段书后俱有识语盖宾亦能诗工书疏彬彬有学子之风故主人书此以勖之也 【郁栖书话】 
　　陆澄原字嗣端平湖人天启五年进士官兵部员外郎善书 【陆洽原话山文集】 
　　范文苂 【即古光字】 字仲闇内江人天启举人永明王时以右佥都御史巡抚川南事败仰药死谥文愍 
　　诗及草书有高致 【刘銮五石瓠】 
　　按邠州檀峪有蜀范文光题名书法精整又其地姜嫄公刘庙碑后有崇祯六年川西范文光谒庙题字叶昌炽氏着邠州石室录因范系明人例不入录而亦不详范之为人 
　　谢国桢字屏石号颐斋天启间诸生值世变退居土室写录天文地志方伎之书盈尺许字画楷正 【桐城耆旧传】 
　　魏广衡字括囊号原平允贞四子以父荫仕南京都察院照磨通唐晋书法 【南乐县志】 
　　万世祺字介如以选贡入太学工草书 【同上】 
　　席瞻长于书法有铁画银钩之誉 【同上】 
　　周伯达绍兴人清丰籍以岁贡官南宫训导工词藻翰墨 【同上】 
　　洪邦基平湖人蝇头小楷笔法清劲法颜鲁公麻姑坛记 【墨缘汇观】 
　　邓耀字新 【一作彰】 甫上元人方寸之楮作千百字结构波折不失毫厘顾起元平其书谓有晋蜹脚唐令狐绹九经铁筩之妙 【金陵通传】 
　　明南京陈别驾钢书小诗于牡丹玉簪花瓣太史沂手背为册邓新甫书洛神赋纵横仅寸许又能于粒米上书一绝句黄长睿跋华严经云尺纸作七万字以为奇今观此安在今人不古人若耶 【大瓢偶笔】 
　　施生雨 
　　能于方寸之楮写小楷数千于粒麻上宛转书之成五言诗一首即有炯眸非极视专瞪数拭屡翕蓄而后张不可得其仿佛 【宋荦筠廊偶笔】 
　　童心字菱石滁州人少工楷书摹文待诏几于神似年八十余犹于灯下写唐人七言绝句于瓜子上 【安徽通志】 
　　邱华林宣城老儒工书法 【渔洋诗话】 
　　吴桢字周生休宁人 
　　博雅好古尤精八法 【董其昌容台集】 
　　黄朝聘字上珍休宁诸生所书札子扇头极大雅不俗气予藏其十六罗汉赞一卷字径寸余亦真亦行不晋不唐亦不宋元而风韵高迈于今南士习书罕有其比然此君实不以书名 【霜红龛集】 
　　叶云谷等 
　　晋中名能书者大前辈毋论矣以予所记而亲见其笔者则叶云谷山人张凤举翔彭世隆辉宇 【三人皆晋府人】 老诸生则王道行洛南广文则李溥云麓 【此两人最能真书一笔一画端正可敬不知者则曰板也】 诸生又有郭守谦守训 【亦晋府人】 谦有正经训则恶骋矣先伯星履先生临唐太宗疏爽豪举梁乐甫 【按名檀号大廛】 先生字不用古法率性操觚清真瘦劲字如其诗文如其人品格在倪瓒上三四倍非人所知别一天地也宗室对扬步趋文待诏七八寸者尤偪真此格传之崔仲升李通两先生而崔不肯以为名 【同上】 
　　李河官知事善隶书 【嵊县志】 
