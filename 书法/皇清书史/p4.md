<!-- { "loadSidebar": true } -->
　　洪莹字宾华号铃庵梧从子嘉庆十四年第一人及第授修撰改官知府楷法遒润 【木叶厱法书记】 
　　洪上庠字序也歙人官两淮盐运判工书于篆隶尤深嗜自少至壮日为之不辍 【梅曾亮柏枧山房集】 
　　按号芹野 
　　洪福字海如歙人本茶店学徒酷好学书朝夕不倦卒以成家 【近人笔记】 

　　丛 

　　丛大为字祥子文登人顺治十二年进士官句容知县工临池草书得右军遗意 【山东通志】 

　　翁 

　　翁历字纪长号逸伦自称蛰园叟华亭人论诗尊唐辟宋其稿甚多手录精楷 【檇李诗系】 
　　翁栻字犹 【按一作又】 张震泽人酷嗜藏书玉峯徐司寇苏城顾维岳陆其清两家钞本皆乞借钞字画端楷 【吴定璋七十二峯足征集】 
　　翁纯华字南金号霞亭震泽人尤工书法于晋唐至今数十家深窥其所以然落笔蹊径迥不犹人远近称善者如出一口 【王允文北溪文集】 
　　翁振翼字树复号迂伯常熟人康熙三十五年举人官内阁中书孙原湘题朱秋坪洗砚图诗云吾乡书法溯二冯 【补之简缘】 翁 【树复】 张 【庭仙】 汪 【杜林】 邵 【味闲】 谁雌雄 【天真阁集】 
　　吴鸿纶曰外高祖邵味闲赠公为世大书家隆贤礼士岁以千金聘义门先生来虞同寓破山古寺竹香泉精庐读书染翰处也偕者汪退谷汪杜林翁迂伯皆书家英俊 【古缘萃录】 
　　翁同龢曰公书与汪退谷何义门为吴门三大家 
　　翁鼒字绍梅号实斋先世休宁人以明经教授江淮间行楷篆籕俱入室 【六安州志】 
　　翁照字朗夫号霁堂原名玉行字子静江阴人乾隆元年举鸿博又荐经学 
　　工书法 【杨锺羲雪桥诗话】 
　　翁方纲字正三一字忠叙号彝斋一号覃溪又号苏斋大兴人乾隆十七年进士官内阁学士左迁鸿胪寺卿重宴琼林加二品衔卒年八十六书法初学颜平原继学欧阳率更隶法史晨韩勑诸碑生平双钩摹勒旧帖数十本是以北方求书碑版者毕归之 【湖海诗传】 书法虞永兴欧阳率更化度一碑尤所得力行书得兰亭神韵晚年以苏米之法行之八十余犹日作蝇头书以自课 【畿辅诗传】 
　　法式善跋覃溪先生临文待诏书云先生书不名一家楷法以橅虞永兴为最行书出于元章山谷之间八分得古钟鼎款识暨汉碑不传之秘以质劲称之犹其浅也先生短视一切皆需眼镜惟作书则去之且能作蝇头细楷书尝为人书兰亭序纸不盈寸而笔画锋铓备极其致真绝艺也予亲见先生为桂未谷题明人扇面字极小移几案于窗下就日光书之人方以为苦先生恢恢然弗以为难数年前予谭艺苏斋有客持方正学草稿墨迹来观尚未展视先生曰余亦藏一卷请以娱客客展视愕然与所持来卷丝毫不爽其间钩抹涂乙无一不肖盖三年前先生曾借此卷重摹一过也其规摹古人遗迹神似皆类此先生今年六十有八朝夕课程一如髫龄时予于并世士大夫中所见读书好古无片时自暇者先生一人而已 【存素堂文集】 
　　先生精蝇头小楷为书家绝技每年于元旦日于四粒胡麻写天下太平字以试目力今七十余矣尚能书之 【赵慎畛榆巢杂识】 
　　先生中年尝仿文待诏故事每岁元旦用瓜子仁书坡公金殿当头紫阁重绝句一首六旬后又以胡麻十粒粘于红纸上每粒作天下太平四字至戊寅元旦书至第七粒目倦不能成字叹曰吾其衰矣果于是年正月二十七日归道山云 【梁章巨归田琐记】 
　　翁方纲小真书佳品上行书能品下 【国朝书品】 
　　先生能于一粒脂麻上写天下太平四字每逢元旦辄书以为吉庆自少至老岁岁皆然 【方浚颐梦园丛说】 
　　相传翁覃溪学士垂老康强目力尤胜六七十时犹能灯下作细书阅蝇头字不假叆叇每岁元旦必用瓜子仁书四楷字五十后曰圣寿无疆六十后曰天子万年七十后犹能写天下太平云可谓异禀按翁氏家事略记载英和案语云先生每于一粒胡麻上作一片冰心在玉壶七字则尤为神技矣 【陈康祺郎潜纪闻】 
　　响榻之法久绝苏斋阁学独擅其技吾家有所摹落水兰亭叙长卷凡古今题识印记悉行钩摹纸墨之色亦皆曲肖先生自题数万言有蜹脚书四彝斋记及桂未谷刻及见落水兰亭印记此外有朱笥河书又一彝斋四字引首宋芝山细笔落水兰亭图及张瘦同诸家题跋都长五丈许诚剧迹也 【木叶厱法书记】 
　　翁树培号石峯性嗜古泉币自号宜泉方纲子幼育于秀水钱氏名申锡字申之乾隆五十二年进士官刑部郎中 
　　翁方纲撰小传云笃好摹写篆隶 【复初斋集】 
　　又哭儿诗云分书效史晨 【同上】 
　　翁春字曙鸠一字澹生号石瓠又号辨堂华亭人 
　　王苞孙撰传云作字好孙过庭 【王惕夫未定稿】 
　　翁大年字叔均号陶斋震泽人 
　　工书法精篆刻 【释达受宝素室金石书画编年录】 
　　翁同爵号玉圃振翼裔孙由荫生累官湖北巡抚工小篆 【拙辑郁栖书话】 
　　翁同龢字叔平一字声甫号瓶生一号瓶庐又号均斋晚号松禅老人同爵弟咸丰六年第一人及第官至户部尚书协辨大学士补谥文恭 
　　松禅相国悬臂学书其得意之作神采飞动直逼苏黄 【邵□古缘萃录】 
　　端方曰工书以赵董意而参以平原气魄足继刘墉 
　　善书法幼年专习欧褚中年用力于平原虽蝇头小楷皆能悬臂书之五十后更出入苏米沈浸北朝碑像汉隶礼器乙瑛张迁诸碑晚年益趋平淡几与刘文清抗衡 【近人书画家笔录】 

　　隆 

　　隆科多氏佟汉军正蓝旗人袭一等公爵任吏部尚书兼步军统领总理事务加太保雍正五年坐法死 
　　书法秀整近晋唐人 【吴振棫养吉斋丛录】 

　　○二冬 【宗　佟　锺　松　容　龙　龚】 

　　宗 
　　佟 
　　锺 
　　松 
　　容 
　　龙 
　　龚 

　　宗 

　　宗其仪字斗枢号北山嘉定人能书 【国朝练音初集】 
　　宗蔚生字石华一字思堂工书有大令风 【兴化县志】 
　　宗庆余字积山号癖石工篆书 【同上】 
　　宗圣垣号芥颿会稽人乾隆三十九年举人官雷州知府书宗裴柳而别成一体在米董间 【宗稷辰躬耻斋集】 
　　按本字价藩 
　　宗维垣字秀庭嘉庆十四年进士历蓬溪雅安知县弟维翰字树百举人少时并以才隽称书法皆工 【南昌县志】 
　　宗稷辰字迪甫号涤楼圣垣孙道光元年举人官山东运河道查冬荣泲上同宗迪甫话旧诗云学邃品高书入圣自注工书 【诗禅室诗集】 

　　佟 

　　佟世南 【一作男】 号梅岑辽阳人隶正蓝旗汉军着有篆字汇 【抱竹居检书记】 
　　佟介福字受兹号景葊汉军正蓝旗人雍正十一年进士官吏部侍郎 
　　钱载挽诗云真书赵董论 【□石斋集】 
　　佟玉绶字守斋汉军旗人工书能诗大兴龙铎舒位诸名流皆与交善 【郁栖书话】 
　　舒位与佟五论书诗云守斋公子锐于书 【瓶水斋集】 
　　佟强谦字谦六一字毅斋号文玺满洲人杭州驻防府学生 
　　工篆籀 【杭州驻防八旗志略】 
　　工大篆 【杭郡诗三辑】 
　　佟徽年汉军旗人着有草字汇 【抱竹居检书记】 

　　锺 

　　锺文明字朗庵娄县人书法得锺王遗意 【松江府志】 
　　锺秉用字上诠瑞金人雍正元年举人年十八聪明如壮时灯下作细小楷字刚健清整不苟 【罗有高念台集】 
　　锺曙字孟阳号溪堂先世自浙迁京师为宛平人官宿迁知县书法尺牍佳绝 【雪桥诗话】 
　　锺晼字励暇号蔗经 【按一号集虚】 
　　曙弟雍正六年进士官礼部员外郎书亦有晋人法 【同上】 
　　锺凤翔字千仞号梧村海宁人乾隆七年进士官任邱知县 
　　钱泰吉书谱跋云朱书释文为锺梧村先生笔秀劲绝伦 【甘泉乡人稿】 
　　锺德澄舒城人候选布政司理问善书法 【庐州府志】 
　　锺光华舒城诸生工书客维扬碑版大书多出其手 【同上】 
　　锺华字实园芜湖诸生工行楷书 【黄钺台斋集】 
　　锺崇基字莘田庐江人道光二十四年举人官四川同知善隶 【庐州府志】 
　　锺士奇字震来钱塘诸生粤匪陷城骂贼被害书法独造朋辈中鲜有其匹钟鼎碑版鉴别尤精 【杭郡诗三辑】 
　　高望曾曰工书近人中难得者 【茶梦盦稿】 

　　松 

　　松筠玛拉特氏字湘浦蒙古正蓝旗人由笔帖式官至武英殿大学士谥文清 
　　喜为擘窼书尤好作大虎字每觅大幅纸尽幅为之自谓可驱邪镇鬼 【梁章巨归田琐记】 
　　陆长春曰能以一笔书大虎字悬之可辟邪魅得者珍逾球璧平阳濮栩生者都门之赏鉴家也间于小巿中得敝联一幅句云竹声爽到天笔致飞舞为倪文正公元璐手书印章款字真迹无疑然双幅不完以廉直得之时故辅松相国养疴西城濮以素缣求其补书出句松许大书酒浪醲于雨五字并识其收拾之因缘约五十余字飞洒奇古与文正真相伯仲在琉璃厂装裱观者如堵高丽贡使郑元容愿以二百千购之濮吝勿许也 【倪鸿桐阴清话】 

　　容 

　　容有度字量禹正字庠生工楷书 【正定府志】 
　　容安字澜止文毅公那彦成子官副都统充伊犂参赞大臣能书自谓其书法由骑射入嗣出征西域归而所学益进 【雪桥诗话】 

　　龙 

　　龙为霖字雨苍号鹤坪巴县人康熙四十五年进士官湖州知府工书法草学二王真行学鲁公时游弋于虞欧颠素之间而指书尤为绝诣 【张邦伸锦里新编】 
　　龙式熙字寅谷高邮增广生鲲子以善书世其家 【高邮耆旧诗存】 
　　龙铎字振升号雨樵大兴人乾隆二十四年举人官吴县知县落职 
　　书法米襄阳 【瓶水斋集】 
　　龙汝言字子嘉号锦珊桐城人嘉庆十九年第一人及第授修撰官终内阁中书工八分予藏其集汉碑文六言楹帖气息古秀在其乡五不居士之上 【木叶厱法书记】 
　　龙启瑞字辑五号翰臣别号妙香居士临桂人道光二十一年第一人及第官江西布政使书法平原予藏其真书楹帖云真儒读书万卷神仙饭酒百斛字大如斗类颜家庙碑所著澣月山房集有与苏虚谷论书诗云仆也十年来于此躭研穷知其致力者深矣子继栋号松琴官户部主事能为小篆 【同上】 
　　楷书最优 【池上草堂笔记】 

　　龚 

　　龚鼎孳字孝升号芝麓合肥人明崇祯二年进士国朝官至刑部尚书谥端毅书法纵逸有涪翁漫士两家笔意虽不必工而气息自古 【木叶厱法书记】 
　　龚壂懋字克廉福清人与郭鼎京同时以书法擅名 【福建通志】 
　　龚佳宪仁和人官威县典史工书 【广平府志】 
　　龚克庸字叔度常熟人由贡生官竹溪知县工诗善书华亭王司农同里蒋相国悉爱重之 【海虞诗苑】 
　　龚炳字虎臣由新建籍中康熙五十七年武进士官浙江游击暇则饮酒赋诗临池羣目之为儒将杭州镇海楼额炳书也 【南昌县志】 
