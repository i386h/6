<!-- { "loadSidebar": true } -->
　　王俊 【遵扆子】 曰先太史壮年书法酷似董临颜平原晚岁爱恽南□书谓得山谷之洁戏仿之形神毕肖 【穰梨馆过眼录】 
　　放按遵扆为烟客太常之孙 
　　王澍字若霖 【一作箬林】 号虚舟亦号竹云别号良常山人晚号恭寿老人又称二泉寓客金坛人移寓无锡康熙五十一年进士官吏部员外郎 
　　王步青撰墓志云雅善书法一时独步自汪退谷何义门率推先之既假还书益工远近士大夫家榜于庭镌于石必求君书以金币请殆无虚日积书岩帖六十册集书家之大成 
　　善行楷书兼工篆隶喜成就后进邑之工书者华瀚王游皆其弟子也 【无锡县志】 
　　良常未得执笔法专学欧字扁削浮弱而乏圆劲然结构稳称火候纯熟虽未上偪古人自属一时好手 【梁巘评书帖】 
　　翁方纲曰虚舟以书名篆为第一行书次之楷又次之 
　　又曰若林之书惟篆法不苟而偏于瘦细至于正书学率更而未能入室晚年自命学褚而益失褚法尚不及行书之学米 
　　篆籀八分真书皆极能品兼善飞白 【飞白录】 
　　书入率更之室篆法李斯为一代作手 【名人尺牍小传】 
　　虚舟楷草篆隶无所不通我朝以小篆名者自当推之为巨擘然是以剪毫秃笔为之其自溯师承不过李阳冰则并未曾远窥籀史 【退庵书画跋】 
　　虚舟如窗明几净炉烟缕缕 【国朝隶品】 
　　王良常行书能品下 【国朝书品】 
　　成哲亲王论国朝人书以姜西溟汪退谷何义门王虚舟为四大家予藏虚舟峄山碑会稽石刻临本自题为第一百十七过可见其功力之深 【木叶厱法书记】 
　　王图炳字麐照顼龄子康熙五十一年进士官礼部侍郎降侍读加詹事衔工八法出入赵董两文敏间 【松江府志】 
　　书得董华亭笔意 【名人尺牍小传】 
　　按图炳号澄川 
　　王枚字卜子慈溪 【一作鄞】 人康熙五十七 【一作顺治十五】 年进士官赣州 【一作县】 知府 【一作县】 
　　工书体势苍劲尝缕竹丝为笔以书号四明书格 【江西通志】 
　　王兰生字信芳号振声文安人康熙六十年进士官刑部侍郎精楷法 【刘绍攽九□古文】 
　　按侍郎私谥文诚后人竟有称公为王文诚公者殊谬晚年亦号坦斋 
　　王籍渠字典在嘉兴贡生方伯庭曾孙幼时书擘窠大字于壁方伯喜以大端石砚授之曰他日必以能书名中年闭户不与世事晨夕临摹从米南宫之手参以虞褚卓然成家手钞书积案盈箱一笔不苟 【嘉兴县志】 
　　嘉兴李子中光映观妙斋金石文字明经手书付刻明经别号华村 【抱竹居检书记】 
　　王道字时行号山佳嘉兴人善章草 【梅里志】 
　　山佳为典在明经之弟亦工书年九十余犹挥洒不倦 【木叶厱法书记】 
　　王德昌字历长号心逸长山诸生工隶书 【山左诗钞】 
　　山逸别号研北老人工汉分尤善装治字画高南村目为一绝 【木叶厱法书记】 
　　王家瓒字端臣号缄斋长洲人工晋唐楷法 【沈德潜竹啸轩文抄】 
　　王峻字次山号艮斋常熟人雍正二年进士官江西道监察御史书法初宗北海后师东坡晚年自谓窥古人用 
　　之意所书碑版盛行吴下片纸只字人知珍之乾隆十六年二月卒年五十有八 【钱大昕撰墓志】 
　　工书 【名人尺牍小传】 
　　王检字思及号若斋一号西园福山人雍正十一年进士官广东巡抚署湖广总督书法鲁公 【家传】 
　　王光国字文载清泉人雍正十三年举人官国子监学录书法端方老重如其人相传能辟祟疫人争宝之 【湖南通志】 
　　王荣绩字丕公号澄斋一号立亭雍正十三年举人官处州知府工诸体书于今体隶书最好李北海 【正定王氏家传】 
　　王元士字麒书高淳庠生工书 【金陵诗征】 
　　王兆鱼字端翼岁贡生官吴县训导工书法 【江阴县志】 
　　王起祚字赓韶诸生工小楷 【无锡县志】 
　　王世芳字徽德号南亭一号芝圃临海岁贡生官遂昌训导钦赐国子监司业加翰林院侍讲生于顺治己亥年百二十余岁始卒其还山也道经苏秀及杭州人争迓之辄书寿字以赠大如擘窠得者与陈希夷所书碑本并宝贵焉 【梅簃随笔】 
　　沈大成曰能作擘窼大寿字所至人争求之 【学福楼集】 
　　好事者多索书寿字形长而笔劲 【吴翌凤逊志堂杂钞】 
　　王燮字赞元号远亭钱塘名宿年七十余字必蝇头小楷一笔不苟 【金甡静廉斋诗集】 
　　王作霖字雨臣号绳岩一号怡斋杭州诸生官丹徒主簿少即工书父曾期官中州有碑刻行世 【桑调元五岳集】 
　　王观字子由吴县洞庭山人精书法慕文衡山小楷临橅不辍夜则画腹穿被反复不得则再临又不得则更为之三折对勘然后纸墨相发极变化离合之致 【张云章朴村集】 
　　王尔达字通侯号虚亭嘉定诸生以子鸣盛贵赠如其官真书似裴柳行书似李北海 【潜研堂集】 
　　书法险劲不肯作圆熟态乾隆三十三年捐馆春秋七十有六 【同上】 
　　王嗣贤常熟人工书法喜钞录古书 【铁琴铜剑楼藏书志】 
　　王诚字伯承南汇诸生工书得李北海米襄阳笔意刻有香雪园帖 【松江府志】 
　　王禧字子发浙江西安人郡庠生书法得晋人笔意 【衢州府志】 
　　王作人字育才钱塘人官黔阳知县乾隆元年举鸿博工书法 【词科掌录】 
　　王显绪号芝岩福山人乾隆元年进士官安徽布政使署巡抚工书 【家传】 
　　王荃字景芳号介盘昆山人乾隆元年恩科举人官御史真行草书皆有古人尺度 【苏州府志】 
　　王皜字又皜号雪鸿乾隆五年岁贡行楷书得晋唐遗法孙近仁精篆学 【六安州志】 
　　王永熙字映庚号小史清河人乾隆六年拔贡官高要知县书近褚河南深自贵重 【淮安府志】 
　　王国栋字殿高号竹楼乾隆六年副榜善书索字者满户外王氏一门多诗人及能书者自其祖贵一后世精翰墨兄嘉树宝檀并以书名 【兴化县志】 
　　王右弼字钦邻莱阳人乾隆九年举人官安徽库大使书法秀逸 【山东通志】 
　　王际华字秋瑞号白斋别号梦舫居士钱塘人乾隆十年进士官户部尚书谥文恭 
　　施学濂曰钱文敏王文恭皆学苏字 【杬郡诗辑】 
　　王元枢字斗南号书门济宁人乾隆初官海南道副使工书 【山东通志】 
　　王宣猷字甸旬乾隆初岁贡生书法得欧阳笔意 【宁津县志】 
　　王燕绪字冀子号诒堂检子乾隆十六年进士官福建按察使书法鲁公 【行述】 
　　王日杏字丹宸号潄田无锡人乾隆十八年举人官刑部主事从征金川殉难十岁学书小楷已能规仿晋人 【梁溪诗征】 
　　程晋芳曰善书法于魏晋以降墨迹石刻无不临摹毕肖官中书时每扈从行围遇公事旁午坐马上盘膝置纸膝上信笔作小楷迅疾如飞而工秀独绝 【蕺园集】 
　　王藻零陵人乾隆十八年拔贡官保靖学正以书法名 【湖南通志】 
　　王又曾字受铭号谷原秀水人乾隆十九年进士官刑部主事书法亦有逸趣 【木叶厱法书记】 
　　王鸣盛字凤喈号西庄晚号西沚一号礼堂尔达子乾隆二十年一甲第二人及第官光录寺卿分隶亦有汉人气息顾无书名 【同上】 
　　王大鹤字露仲号啸笠北通州人乾隆二十二年进士官少詹事书法米赵 【书画过目考】 
　　少詹一字子野又字羽仲行楷颇工而笔致近俗 【木叶厱法书记】 
　　王杏舒字倚云号念庵乾隆二十四年举人官郁林知州书法北海 【合肥县志】 
　　王綍号雪庐晋宁人乾隆二十四年举人官合水知县工书善篆隶尤精刻印有雪庐红书 【滇系】 
　　王文治字禹卿号梦楼丹徒人乾隆二十五年一甲第三人及第官云南临安知府 【按丹徒柳谊对山楼集有闻王禹敷文治自海外来归五律一首禹敷当是太守旧字】 
　　姚鼐撰墓志云自少以书法称天下尝渡海至琉球琉球人传宝其翰墨又云其诗与书尤能尽古今之变而自成体尝自言吾诗与字皆禅理也 
　　楷法河南行书效兰亭圣教 【湖海诗传】 
　　书法遒逸名重海内 【王豫京江耆旧集】 
　　太守书法与刘文清石庵钱制府梅庵梁学士山舟齐名 【王豫羣雅集】 
　　工书法初师董香光后出入兰亭圣教之间儛书侧笔姿态横生 【吴翌凤怀旧集】 
　　书秀逸天成得董华亭神髓与钱塘梁学士齐名世称梁王学士每自谓不如盖天分不可及也 【名人尺牍小传】 
　　工书法天然秀发得松雪华亭用笔至老年则全学张即之未免流入轻佻一路然较刘文清梁侍讲两公似有过之无不及耳 【钱泳履园丛话】 
　　太守天资清妙本学思翁而稍沾笪江上习气中年得张樗寮真迹临摹遂入轻佻一路而姿态自佳 【同上】 
　　国朝书家石庵相国专讲魄力梦楼太守专取风神时有浓墨宰相淡墨探花之谣 【粱绍壬两般秋雨盦随笔】 
　　四明郡城楼榜曰望海郡人初求梁山舟学士书嫌气局弱小殊不壮观适王梦楼太守游鄞都人士亟求书之悬榜之日于楼中设燕器皿纯用银制饮罢即彻以持赠可称豪举郭频伽论书有不见堂堂望海楼之句即指此事 【徐康前尘梦影录】 
　　王梦楼方寸真书能品下 【国朝书品】 
　　王宝序字璇初号秋农华亭人乾隆二十五年举人官南靖知县工书法远近争藏弆之 【松江府志】 
　　王杰字伟人号葆淳一号惺园又号畏堂韩城人乾隆二十六年一甲第一人及第官至东阁大学士嘉庆十年正月十日卒年八十一谥文端 
　　八岁能书扁额大字 【年谱】 
　　葆淳师在浙每晨起书真体百字再理他事 【汪辉祖病痕余录】 
　　工书 【名人尺牍小传】 
　　曹文恪书如瘠人举重筋竦骨张王文端书如多牛村父体貌充实后人乃与张文敏并称为书家之天 【得天】 地 【地山】 人 【伟人】 宁非滥名 【木叶厱法书记】 
　　王广益字守谦华阳人乾隆三十年举人善书 【四川通志】 
　　王树政字建中平武人乾隆三十年拔贡官通江教谕工篆楷 【同上】 
　　王岐 【按义门弟子记云学姓薛】 
　　字斗文长洲诸生书宗晋唐尤得力于李北海徐季海两家遒劲中有排荡之致蝇头小楷悬臂疾书最为能品 【苏州府志】 
　　王寄亭秀水布衣工草书 【吴文溥南野堂笔记】 
　　王仪清苑人善书 【畿辅先哲传】 
　　王册自号燕山小摩诘北平人工诗及书 【木叶厱法书记】 
　　王安昆 【一作昆】 
　　字平圃河间人工书嗜古收藏甚富 【同上】 
　　张煌曾澄心堂本右军洛神赋全文跋云善书 【木叶庵碑帖过眼录】 
　　夕照寺在万柳堂西北殿右壁陈寿山画双松左为王安昆所书双松赋皆一时名手也 【何兆瀛鸿雪录】 
　　安昆于京师名照寺书沈约高松赋作行草婉劲有米襄阳董文敏之风 【李慈铭越缦堂日记】 
