<!-- { "loadSidebar": true } -->
　　何茹连字萃拔号吉茅江山人乾隆三十年拔贡官潮州知府工书法出入欧褚颜柳 【两浙輶轩录】 
　　何异兰字固木号锦山萧山人乾隆四十年武进士官山东台庄参将书法绝工 【同上】 
　　何潜修字梅村益都人乾隆四十二年拔贡 
　　北齐临淮王象碑记潜修所书书法瘦劲 【丁培基益都金石记附识】 
　　何煟本名炜字千子一作谦之山阴人辰州籍诸生官至河南巡抚谥恭惠 
　　工楷法 【赵季莹涂说】 
　　何安邦字德荫号凤山宜兴人官玉环营参将能书 
　　【赵怀玉撰传】 
　　何霟字雨望号小山新会贡生工书 
　　【续冈州遗稿】 
　　何邻泉字岱麓号萍野历城人善书尤工八分 
　　【山左诗合钞】 
　　工唐隶与桂未谷齐名 
　　【王贤仪家言随记】 
　　何琪字东甫号春渚别号小山居士一称南湾渔叟以藏有明伎马湘兰遗砚亦号湘砚生 
　　【或署湘砚主人】 
　　又慕宋贤唐子方石守道之为人称二芥居士钱塘人方熏题何东甫小山居图诗自注云君书宗董思翁 
　　书法绝似董文敏尤工八分以世鲜知者不轻作 【杭郡诗续辑】 
　　小山春渚并何氏旧称东甫特袭之亦如同时海盐吾进之号竹房也予藏其楷书后赤璧赋横卷冷金笺本圆美流利极似华亭中年笔 【木叶厱法书记】 
　　何凌汉字仙槎号云门道州人嘉庆十年进士官工部尚书谥文安书法重海内所书碑版学者珍习之 【阮元撰神道碑】 
　　何绍基智永千文跋云先文安公四十岁时得此帖宋拓本遂专习之垂二十年晚年笔法乃少变 
　　书法由欧褚以进于右军智永尝奉命书唐文御制序晚年刻忠义堂颜帖 【雪桥诗话】 
　　国初孟津王铎掖县张端皆谥文安 【王张皆二臣】 
　　阮文达撰道州何文安公神道碑谓本朝得此谥者止公一人殊失考三文安皆善书其手迹予皆有之 【木叶厱法书记】 
　　何绮字高斋浙江西安人嘉庆二十三年举人善书法 【两浙輶轩续录】 
　　何桂馨字一山号见复吴县人嘉庆二十五年进士官御史 
　　工书今京师松筠庵杨忠愍公祀典记桂馨书也 【苏州府志】 
　　字画整秀 【彭蕴章归朴龛集】 
　　何豫伦号荔舫武进人道光八年举人官建平知县工真行书 【武阳合志】 
　　何桂清字根云昆明人道光十五年进士官两江总督坐失地殃民伏法书法颜柳 【木叶厱法书记】 
　　何绍基字子贞晚号蝯叟别号东洲居士凌汉子道光十六年进士官编修 【书画过目考云官洗马误】 
　　何庆涵 【绍基子】 
　　撰墓表云书法胎原鲁公融会北海东坡自成一家兼工篆隶 
　　林昌彝撰小传云书法具体平原上溯周秦两汉古篆籀下至六朝南北碑皆心摹手追卓然自成一家草书尤为一代之冠海内求书者门如巿京师为之纸贵师作书执笔用悬腕若开强弓劲拏取李广猿臂弯之义故自号猿叟 
　　东洲师书法遒劲是盖得力于北魏人笔法者于唐人喜李北海颜鲁公两家常教人学书先从和尚碑道因碑两家入手而后归宿于颜或归宿于李作书用悬腕悬腕则臂有力他人不能悬腕所以不能用笔而转为笔用也师自号猿叟盖取乎李广猿臂翁之意作猿臂翁歌 【海天琴思录】 
　　唐人书法以颜鲁公李北海为二大家道州何子贞师于二家书法均所私淑 【林昌彝砚耒圭绪录】 
　　梁章巨曰工书无帖不摹尤喜临争座位 
　　曾国藩曰子贞现临隶字每日临七八叶今年已千叶矣必传千古无疑 【求阙斋日记】 
　　贞老书专从颜清臣问津积数十年功力探源篆隶入神化境此册书黄庭经圆劲精浑仍从琅玡上掩山阴数百年书法于此一振如此小字人间不能有第二本 【杨翰息柯杂着】 
　　贞老书探源篆隶晚年尤自课勤甚摹衡兴祖张公方多本神与迹化笔笔有汉人风味 【同上】 
　　猿叟书虽信手涂抹皆有一段真率之趣息柯居士极力摹拟尚不过得其皮毛耳 【梦园丛说】 
　　太史大楷喜学道因碑细楷师麻姑仙坛记能悬肘回腕作蝇头书宽展遒丽明以来所廑见行书师争座帖分隶摹张僊礼器诸碑小篆学汉碑额亦间治印及摹钟鼎文独草书未能中程盖国初书家自青主觉斯诸公后即无工草书者故虽以太史之天资学力亦不能不为时代所囿也　太史书以中年为佳罢官后所作略有习气 【木叶厱法书记】 
　　太史尝与汉军阎砚香太守德林同游百泉太守亦书家也偶见太史悬臂回腕作蝇头楷乃大惊服亟呼衣冠向之下拜太史有诗记之晚年取李广传猿臂善身矢之语自署猿叟其仇家吴人汪堃遂于所著寄蜗残赘小说中极口凌蔑余旧譔论印绝句六十首中有一绝云偶拈猿字戏镌章自诩平生臂力强不意吴儿太轻薄竟将异种诋欧阳即咏此事也 【同上】 
　　何绍业字子毅号砚芸绍基弟 【沅湘耆旧集云候选县主薄　　书画过目考云荫生兵部员外郎】 
　　工书篆刻尤妙 【沅湘耆旧集】 
　　杨翰曰文与子贞文孪生兄弟笔墨超拔流俗幼年即著名坛坫善书嗜琴 
　　何绍祺字子敬号勖潜绍基弟道光十四年举人官浙江粮储道 
　　书法平原能承家学 【续名人尺牍小传】 
　　何绍京字子愚绍基弟道光十九年举人官湖北道员兄弟书皆宗鲁公绍京晚兼华亭时称何氏四杰 【书画过目考】 
　　何栻字廉昉号悔余江阴人道光二十五年进士官建昌知府 
　　书亦倜傥权奇自成风格 【求阙斋日记】 
　　何兆瀛字通甫号青士一号青耜又号心盦江宁人道光二十六年举人官广东盐运使工书学赵董张三文敏 【木叶庵法书记】 
　　何文焕嘉善人精小楷 【雪桥诗话】 
　　何湘字仙帆山阴贡生候选同知 
　　陈文述怀人诗句云书法平原劲 【颐道堂诗钞】 
　　何杰年字虎臣番禺明经工书 【张维屏松心集】 
　　何世英字人杰号春园娄县廪生 
　　善书端楷有法 【姚椿通艺阁集】 
　　何昶字舒卿荆州诸生 
　　姚椿曰与王子螺邱论文字书学相得又赠句云妙书鸾鹄耸冰斯 【同上】 
　　何溱字方谷一作芳谷钱塘贡生工楷书尝与李节贻书吴山崇义祠门榜墙界书法宽平见者叹绝 【杭郡诗三辑】 
　　何澄字心伯号竟山晚年齿落自号牙禹伯山阴廪贡官福建候补同知俞樾双钩汉碑额序云篆隶并工 
　　何文治字静斋无为副贡生同治元年举制科不就工篆隶 【庐州府志】 
　　何琨玉字伯瑜高要人工书 【金石学录续补】 

　　过 

　　过泽充字涵辉号沧谷平湖贡生工书嗜酒有请书者必置饮酒半援毫或作大书淋漓四壁 【檇李诗系】 
　　善草书 【汪文柏柯庭余习】 
　　紫髯伟躯工诗作擘窠书偶不当狂呼骂坐人皆摇手避之 【叶之溶本朝诗话】 
　　过日充曹公绶二公为姻家各以草书相黾勉遂各成家过渐纵逸曹渐苍古皆足与杨少师米元章争雄 【沈彩春雨楼集】 
　　按泽原误作日 
　　过鹏飞无锡诸生以书名 【书画家笔录】 
　　过鸣冈字正锷号石天无锡人善晋唐小楷兼工擘窠大字 【同上】 
　　过润号柳桥鸣冈孙平生致力黄庭经玉版十三行惟大书不如乃祖 【同上】 
　　过官桂字印川金匮恩贡生工唐隶今书名噪一时 【同上】 

　　倭 

　　倭仁字良峰蒙古正红旗人河南驻防道光九年进士官至文渊阁大学士谥文端晚年喜作擘窼大字端凝正直可谓书如其人 【木叶庵法书记】 

　　○六麻 【沙车查巴】 

　　沙 
　　车 
　　查 
　　巴 

　　沙 

　　沙木字青岩嘉兴人工篆书铁笔与吴白庵诸人友善 【木叶厱法书记】 
　　沙神芝字笠甫青岩子青岩有艺文通览一书神芝考据碑版助父校雠而成工篆隶刻印 【冯承辉印识】 
　　父木精小学神芝克承家学下笔中锋不以险僻取势石刻绝精 【嘉兴县志】 
　　工行草篆隶嗜金石老而弥笃见有临书谱立帧极有停顿 【书画过目考】 

　　车 

　　车万育字与三一字敏州号云厓又号鹤田邵阳人官江宁康熙三年进士官兵科给事中掌登闻院事 
　　善书法所藏明代墨迹最富刻有萤照堂法书十卷 【沅湘耆旧集】 
　　车氏集明代名臣刘青田以下手翰刻石 【金陵诗征】 
　　车鼎晋字丽上号平岳万育子康熙三十年进士官编修车氏世擅书名编修笔力尤超绝人以比大令之于右军 【沅湘耆旧集】 
　　车聘贤滋阳人亦工飞白得舒卷之法惜乏沈郁之妙 【张燕昌飞白录】 
　　车书字辂公江阴监生善真草二体晚益遒劲为时所重 【书画家笔录】 
　　车鸣銮字去非书子诸生书绍家传 【同上】 

　　查 

　　查志咸字明志泾县人明诸生善仿米海岳书 【安徽通志】 
　　查继昌号醉白海宁诸生擅书 【海昌备志】 
　　工临池 【今世说】 
　　查嗣璂字肇五号石丈海宁人以子詹事升贵赠如其官 
　　黄百家撰传云暇则临摹法帖以自遣有临池摩搨若干篇丁亥夏仲宫詹出惠先生所书黄庭经石刻本当世名公善书家咸啧啧谓宫詹书法妙天下不知其所成就实由受乎家庭也 
　　查璇继字寅工号介龛晚号髯仙海宁人 
　　工篆籀 【海昌备志】 
　　查升榜姓邱字仲韦一字汉中号声山嗣璂子康熙二十七年进士官少詹事 
　　工书得董其昌神韵圣祖屡称赏之 【国史本传】 
　　徐倬撰传云工书法片纸只字人争宝贵 【道贵堂集】 
　　方苞撰墓志云以诗词书法四六名 【望溪文集】 
　　沈廷芳撰状云书法晋人而出入于米元章董元宰间每进呈帝辄曰查某书无俗气他人莫及也有孝经兰亭考山居篇诸石刻海内获片褚 【褚：楮】 零缣者争宝贵之 【隐拙斋文钞】 
　　杨宾曰吾书与时流相较灵活不如查声山 【大瓢偶笔】 
　　查声山一本于董而灵秀亦相似 【同上】 
　　书法得董文敏之神入直南书房圣祖屡称赏之 【国朝诗别裁集】 
　　四方求书者塞户常然烛以应其请不肯假手他人至今流传争宝之 【紫硖文献录】 
　　书法秀逸为时所珍 【名人尺牍小传】 
　　康熙间上喜二王书鼎甲皆取习二王书体者戊辰榜以少詹书为最 【杭郡诗三辑】 
　　查人汉述祖德诗自注云尤工书法直内廷时凡有御制必命观览宠锡甚优 【知畏斋稿】 
　　少詹书余藏有小行楷御制廉静论纸本长幅并跋语数行钤有静学斋咏歌圣世共沐恩波凤池上为善无近名查升之印声山翰墨日讲官起居注等印盖其得意笔也 【木叶厱法书记】 
　　查奉璋字髦士南宁人康熙三十八年举人官路南州学正善书 【滇南诗略】 
　　查嗣瑮字德尹号查浦一号晚晴晚号益睡翁升族父康熙三十九年进士官侍讲 
　　笔意近苏长公 【红豆树馆书画记】 
