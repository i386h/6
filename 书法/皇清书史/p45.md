<!-- { "loadSidebar": true } -->
　　尤工于书日得数十纸年八十余尚为人书碑文墓志终日无倦容 【履园丛话】 
　　近日所称海内书家者有三人焉一为刘文清公一为梁山舟侍讲一为王梦楼太守也或论侍讲书如布帛菽粟此论太苛侍讲早年亦宗赵董惟自壮至老笔笔自运不屑依傍古人故所书全无帖意如旧家子弟循规蹈矩饱暖终身而已然见文清笑侍讲为灶下老婢侍讲亦笑文清为滕公佳城太守笑两公两公亦笑太守文人相轻自古而然 【同上】 
　　先生碑版照四裔其简牍尤精妙先生尝示余名人书札数册云十数岁时金冬心见贻明人数札始有集录尺牍之意今致精者以千计盖酝酿深故下笔神化乃尔 【清仪阁题跋】 
　　查人渶梁山舟先生论书册跋云学士论本朝书以姜西溟为第一兹与莲汀论书谓姜何汪查陈各有至佳处又云前辈皆比我高数倍以未及为叹噫先生之虚怀好学如此宜其超轶等夷也鄙意公书六十以前与诸公颉颃七十而从心化刚为柔纯是精液而神气飞动不可思议高出诸公上文董以后一人而已盖公书熟处与待诏相似虽书至千万字无出入其生秀又类文敏生秀者资性高无出入者功夫到也功夫与资性相济又得四五十年林下清逸之气笃志深玩宜乎非他家所能及呜乎成绝诣者固以有命存耶 【知畏斋文稿】 
　　山舟先生书予所见者只有真行两体大概其于篆分章草皆未尝留意晚年所作小真书如旧藏李忠毅公国史本传及神道碑两种气静神完不媿佳品包安吴因其不写生纸遂于所撰书品中不登其名过矣卒后其门人秀水陈莲汀铣刻瓣香楼梁帖海盐吴修刻青霞馆帖 【木叶厱法书记】 
　　梁巘字文山一作闻山号松斋毫州人乾隆二十七年举人官巴东知县 
　　肆力于书初得笔法于宣城梅釴后以工力精专苍健遒劲釴与弟鉁皆自叹为不及楷宗晋唐草法二王于李邕张从申摹仿尤久几于神似碑版徧天下真迹人尤宝之 【安徽通志】 
　　工书与钱塘梁学士会稽梁文定有三梁之目 【名人尺牍小传】 
　　书学李北海 【扬州画舫录】 
　　书法润泽骨肉均匀 【同上】 
　　以工李邕书名天下 【艺舟双楫】 
　　梁巘真及行书能品下 【国朝书品】 
　　方士淦曰近时书家工力之深无如闻山先生者诒晋王以书名天下尝散步厂肆见先生折扇遗迹于古画楼爱玩不置谓其入手得法自嗟衰老谦挹不遑形诸词色虽成邸虚怀善下而先生八法精通洵不朽云 【蔗余偶笔】 
　　张穆李思训碑跋云梁松斋大令以善学北海书名世先伯考永丰君实从受笔法故吾家松斋书最多其临思训碑者亦不下数十册 
　　胡寿芝少从闻山大令学书谓大令爱书生纸每作书辄先就榻假寐醒则挥十余纸极迅快再书则再睡否则止 【雪桥诗话】 
　　松斋大令书名盛一时与曲阜孔东山主事亦称南梁北孔着有评书帖一卷持论甚公 【木叶厱法书记】 
　　又见大令于丈二疋纸作擘窠大草书具见神通 【同上】 
　　梁履绳字处素号央庵诗正孙乾隆五十三年举人 
　　卢文弨曰书法虽不名家然端谨不苟如其为人 
　　梁天培乾隆五十四年拔贡年登耄耋犹作小楷细书 【正定府志】 

　　庄 

　　庄廷鎏字美三乌程南浔人坐法死 
　　翁广平书湖州庄氏史狱云词翰皆妙 
　　庄廷机字子善廪生书法宗二王 【川沙厅志】 
　　以书名 【松江府志】 
　　庄廷枢廷机兄亦善书 【川沙厅志】 
　　庄克征晋江人善楷书学王右军 【福建通志】 
　　庄柱字书石号南村武进人雍正五年进士官浙江海防兵备道善书 【彭启丰芝庭文集】 
　　庄有恭字容可号滋圃番禺人乾隆四年一甲第一人及第官至刑部尚书书法圆劲出入颜平原赵吴兴之间片纸只字人争藏弆以为荣 【潜研堂集】 
　　滋圃先生任浙江巡抚日以作真书为晓课 【汪辉祖梦痕余录】 
　　庄培因字本淳一字仲淳柱子乾隆十九年一甲第一人及第官侍讲学士工书法每扈跸于行帐中录章奏事有急宣或不能据几案手一折匣疾书而工整无疾遽态 【武阳合志】 
　　庄勇成撰传云早从舅氏钱太拙习书得晋唐人握管法学黄庭即追橅右军学庙堂碑即神似永兴其楷书若明珠鲜露见者钦爱 
　　庄诚字立先元和举人官考城知县 
　　王昶曰善隶书予所藏汉魏晋唐石刻皆其题签 
　　庄宝书字然乙武进人由四库馆议叙官聊城县丞善书初取法于董文敏后直窥晋人之室崛强夭矫无一平笔 【武阳合志】 
　　工书法与蒋丞齐耀齐名武进每旦启门则索书者已累累盈户外 【洪亮吉玉尘集】 
　　书法欧阳父子 【初月楼文集】 
　　庄曾仪字传永号心厓武进人篆书学碧落碑真行学赵文敏 【陆继辂崇百药斋集】 
　　庄缙度字眉叔武进人道光十六年进士官户部主事改东河同知工楷书 【武阳合志】 
　　裴斋司马工楷法善倚声尤善金石收藏甚富尝得黄小松司马小蓬莱阁石印遇精拓本辄钤于上予家所宝之宋拓郭有道碑残字即其旧藏者着有裴斋碑目 【木叶厱法书记】 
　　庄受祺字卫生武进人道光二十年进士官浙江布政使善书 【书画家笔录】 
　　按原字惠生浙江一作湖北 
　　庄又朔字稚蓂培因孙工篆籀楷书 【武阳合志】 
　　庄桂字香海海宁人善八法 【两浙輶轩续录】 
　　庄家增号葭渡诸生工细楷肆力赵董嘉兴张廷济书名擅一时见家增书辄称之因订莫逆交 【昆山县志】 
　　庄缤树字玉繁阳湖贡生咸丰十年骂贼被戕年七十八 
　　隶书学唐人 【谢应芝会稽山房集】 
　　善分书 【陆黼恩读秋水斋诗集】 
　　庄凤威字耀采号巢阿武进人官归安知县书法得晋唐笔意名重一时 【续名人尺牍小传】 
　　庄怡孙字心吉武进人官刑部郎中工草隶临摹汉碑凡数十百通笔意栩栩欲生 【同上】 
　　放按心吉一作省吉栩栩欲生四字评语绝奇 
　　庄鼎彝号苕夫武进举人善书法 【近人笔记】 

　　皇清书吏 【吏：史】 卷十七 

●皇清书史卷十八 

　　义州李放公乃纂录 

　　下平（八） 

　　七阳（五） 

　　○【下平】 七阳 【房　常　姜　汤　汪　臧　杭　瑭　仓　郎　皇甫　强　康　商　唐】 

　　房 
　　常 
　　姜 
　　汤 
　　汪 
　　臧 
　　杭 
　　瑭 
　　仓 
　　郎 
　　皇甫 
　　强 
　　康 
　　商 
　　唐 

　　房 

　　房可壮字海客益都人明万历三十二年进士官副都御史乞休顺治初以大理寺卿起用官至刑部侍郎谥安恪 
　　以书名鲁中 【李镜愿学斋小品】 

　　常 

　　常维桢字晋臣号白山广宁人康熙初官万载知县工诗及书 【江西通志】 
　　常执桓字友伯号酉北一号菜畦江都人明开平王遇春后 
　　书法圣教序 【扬州画舫录】 
　　书法章草 【同上】 
　　乾隆初扬州贺吴村君召性嗜奇石常自入山采凿遇有佳品辄手自磨砻令朋辈书而刻之予曾得三方皆高三寸广二寸余如图章式四周皆同时名流如黄松石张得天李复堂赵饮谷诸人题字其一为古斌临出师颂常执桓小楷释文尤为精绝李艾塘只称常善行草而不及其楷法何耶 【木叶厱法书记】 
　　常如楷字司直饶阳人咸丰五年举人官宝庆知府善书兼苏米法 【常堉璋撰墓表】 

　　姜 

　　姜君献字轶简官剿御山海都督同知工楷书善行草 【嵊县志】 
　　姜宸英号西溟一号湛园又号苇间慈溪人康熙三十六年第三人及第官编修敝藏太史小楷书一卷杂录宋人诗话及坡公煎茶定惠寺海棠古近诗体六七首又临大令十三行一字一牟尼真令人探翫不厌款云丁丑夏日随书 【书：兴】 兴 【兴：书】 此宸英下押苇间书屋白文湛园仿书朱文畦风吹馨白文三印引首及押角用漫与白文丁丑年后书朱文人书俱老朱文三印山舟居士跋云此卷先生暮年之作毕竟不同可宝也同书识下押梁印同书朱文方印 【木叶厱法书记】 
　　书法锺王尤入神品 【国史本传】 
　　钱澄之序略云姜子学书得执笔之法心手疲劳至于眩陨欲绝临摹攻苦寝食俱废盖至今而始成可谓得之难矣姜西溟少时学米董书有名至戊辰方用第四指学晋人书丁丑后方听余言用大拇指专工小楷是时年已七十矣使其少时即知笔法力学至老岂非丰考功后一人哉 【大瓢偶笔】 
　　金祖望曰书法入神直追唐以前风格 
　　张宗柟曰工笔札瘦硬自成一家 
　　梁同书曰本朝书以苇间先生为第一先生书又以小楷为第一妙在以自己性情合昔人神理初观之若不经意而愈看愈不厌亦其胸中书卷浸淫酝酿所致 【频罗庵题跋】 
　　赵怀玉曰先生之书在汪退谷之上识者推为本朝第一 
　　本朝书家姜西溟最为娟秀气韵与香光为近而笔力不足以副之 【初月楼论书随笔】 
　　书法尢逼公权有乞片纸者宝若拱璧 【文献征存录】 
　　书法锺王诸体临摹无不入妙 【宁波府志】 
　　书法锺王于唐宋诸家亦靡不临写晚尤加意章草及篆隶人得片纸藏弆以为宝 【慈溪县志】 
　　书入晋人之室长于摹古小楷尤工称重一代 【名人尺牍小传】 
　　西溟书拘谨少变化 【履园丛话】 
　　姜宸英行书能品上 【国朝书品】 
　　姜熙文苏州人杨宾弟子书得其传 【苏州府志】 
　　姜奋渭字腾上诸生工书法楷隶草篆各擅其胜 【遂安县志】 
　　姜廷举字士雄号古城龙游拔贡生善行草所书碑版甚伙 【两浙輶轩录】 
　　姜炜字若彤上元人嗜篆籀于六书八法研究甚精 【飞鸿堂印人传】 
　　姜有庆字誉甫岁贡生工书法 【盐城县志】 
　　姜左熊字子望南汇诸生精铁笔工四体书 【黄协埙锄芸精舍零墨】 

　　汤 

　　汤燕生字元翼号岩夫太平人精汉隶 【明遗民诗抄小传】 
　　篆书古淡入妙不在伯琦子行下与谷口翁同究各体书 【新治荆思旧录】 
　　汤铉字鼎辅号念水南皮人国初以明经选章邱知县升大同府同知左迁缙云县丞工锺王书法 【南皮县志】 
　　汤斌字孔伯号荆岘一号潜庵雎州人顺治九年进士由岭北道参政举鸿博授侍讲官至工部尚书康熙二十六年十月卒年六十一补谥文正文正不以书名而笔笔正锋字字圆劲 【退庵书画跋】 
