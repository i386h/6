<!-- { "loadSidebar": true } -->
　　钱泰吉谢陈新箊丈寓摹石印见赠诗云陈君小篆乃无匹八分真草兼精通铮铮余技到铁笔秋毫神妙天无功 【甘泉乡人稿】 
　　分书极工 【同上】 
　　陈襄字敬夫号红樵雅擅临池久客江右穹碑巨制多出其手 【嘉兴县志】 
　　以书法擅名 【两浙輶轩续录】 
　　陈燧字春榆仁和诸生工书 【同上】 
　　陈珉字石民海宁岁贡生工书求者辄书先正格言应之 【同上】 
　　陈元瑜字瑾侯号蜕霞会稽诸生擅草圣 【同上】 
　　陈敬璋字奉莪一字半圭号惺葊海宁诸生工小楷日课万余字故书多精妙 【同上】 
　　陈廷表字星华号西朴海宁诸生工书法 【杭郡诗续辑】 
　　陈杞字菊叟号韫川仁和人工八法 【同上】 
　　陈椿字春木余杭廪生工八法妩媚韶秀远规山阴 【杭郡诗三辑】 
　　陈肇钫字凫冶钱塘人年逾八十犹能作蝇头细书 【同上】 
　　陈智学字兼三号书城钱塘诸生善书 【同上】 
　　陈灼奎号芷芗新会人工小楷 【续冈州遗稿】 
　　陈文瑞字云史南海举人工小楷有醴泉铭神骨 【梁九图十二石山斋诗话】 
　　陈宗彝初名秋涛字雪峯别号嗜古江宁诸生孙渊如观察弟子嗜金石精六书着有续古篆重编六书偏傍析疑 【清乐堂随笔】 

　　皇清书史卷八 

　　●皇清书史卷九 

　　义州李放箫士纂录 

　　上平（九） 

　　十一真（三） 
　　十二文 
　　十三元（一） 

　　○ 【上平】 十一真 【陈　秦】 

　　陈 
　　秦 

　　陈 

　　陈延恩字登之号云乃一号邃臣希祖子官淮安知府署两淮盐运使 
　　陈用光曰少工作字得其父笔法 
　　齐彦槐曰善书能继玉方先生之学 【双溪草堂诗集】 
　　亦善书先大夫谓其手中有字胸中无字 【见闻随笔】 
　　云乃自成童时已骎骎发家尊之势侍御每作书云乃必侍从伸纸和墨之役 【艺舟双楫】 
　　文采书名克继前武 【梁章巨浪迹丛谈】 
　　陈学洪字充之一字伯海江西新城人官淮南新兴场盐大使真行书不失家法 【木叶厱法书记】 
　　陈之瑞字信吾贵池人由选拔贡生官教谕擢知县作字宗山谷 【方浚师蕉轩杂录】 
　　陈祖望字冀子号拜乡晚号目宰翁会稽诸生 
　　书法直逼香光 【两浙輶轩续录】 
　　陈宪曾字子敏号铁桥兆仑曾孙道光二年进士官詹事工书法 【栢枧山房集】 
　　陈孚恩字少默号子鹤一作紫藿希曾子道光五年拔贡官吏部尚书戍新疆死逆回之难 
　　善书 【东洲草堂诗抄】 
　　书法董文敏名重一时 【冰台笔记】 
　　陈其锟字棠溪番禺人道光六年进士官礼部员外郎诗文为书名所掩 【艺谈录】 
　　陈潮字东之泰兴人道光十一年举人爱李阳冰篆法每晨起必作篆三百字己未卒年三十四 【杨亮撰家传】 
　　陈澧字兰甫番禺人道光十二年举人官河源训导赏五品卿衔篆隶真行书无不研究 【儒林传稿】 
　　粤东篆书二百年来当推黄石溪石溪作古当推陈兰甫 【艺谈录】 
　　书法酷类苏斋篆法圆劲古厚非时手所及 【小匏庵诗话】 
　　精四体书兼擅铁笔着有摹印述 【木叶厱法书记】 
　　陈焵字寅甫号月垞太仓人迁元和道光十二年举人工四体书行楷初学华亭后兼颜柳 【金有容撰传】 
　　按一字宾侯 
　　陈坛字杏江御史焯子道光十五年进士官礼科给事中工真行书 【家传】 
　　按号约斋 
　　陈焯字镜秋道光十七年拔贡官太平教谕工隶书 【和州志】 
　　陈源兖字岱云茶陵人道光十八年进士官池州知府死庐州之难暇则学草隶为诗歌古文 【徐子苓敦艮吉齐集】 
　　李元度书陈岱云太守所书罗太乙寿序后云先生治古文辞书法锐欲自成一家 【天岳山房集】 
　　陈文楷更名景崧字宪廷号揆卿鄞人道光二十三年举人官国子监学正工楷书初法颜鲁公后仿乐毅论所临诸帖必终卷都中习试卷者奉为矩矱 【陈劢运甓斋文稿】 
　　陈庆藩字德屏号慕韩銮子道光二十四年举人官内阁中书 
　　陈宝树撰行述云工书吾家自先曾王父及先王父世习颜平原李北海府君擩染家学参以宋元以来诸大家名噪一时粤西陈莲史先生来楚其书多倩府君代论者谓不啻买王得羊也 
　　陈惟亨号浣江海宁人道光二十四年岁贡生工书法摹梁山舟得其神似 【两浙輶轩续录】 
　　工八法酷似频罗 【杭郡诗三辑】 
　　陈介祺字寿 【一作受】 卿号簠斋别号海滨病史一称齐东陶父潍县人道光二十五年进士官编修赏五品卿衔行楷瘦秀间作篆籀亦有奇趣 
　　【木叶厱法书记】 
　　工书法摹钟鼎文字惟肖 【山东通志】 
　　陈政典字章轩四川举人道光二十八年任清丰知县 
　　书摹砖塔铭遒秀有姿 【清丰县志】 
　　陈政揆谱名政鍨字子端又字冕三慈溪人迁月湖道光二十九年拔贡生工小楷 【陈劢撰墓志】 
　　陈艾字虎臣号勿斋七十后自号悔翁石埭人道光二十九年拔贡生官知府加道衔工书学颜平原 【抱润轩文集】 
　　陈载字季堃乌程人善书法 【孙燮愈愚剩稿】 
　　陈金镛字画溪荆溪人工书少受法于吴德旋行草尤有名 【荆宜续志】 
　　陈汝翼字伯辅宗彝子诸生 
　　能作篆分书 【何绍基东洲草堂金石跋】 
　　陈松龄字静斋江宁诸生工书法 【金陵通传】 
　　陈维藩字价之江宁廪贡生官训导工书 【同上】 
　　陈授字石渠江宁诸生工楷法 【同上】 
　　陈继德字晋亭国子生工篆书精铁笔 【江阴县志】 
　　按着有绳斋印谱阳羡许杞为之序 
　　陈劢字子相鄞人官广西知县工书法善篆刻有二十里云山馆印谱 【徐时栋烟屿楼集】 
　　陈暄字葵阳号月邻新昌廪生精书法 【两浙輶轩续录】 
　　陈鸿诰字曼寿秀水诸生篆隶八分俱有法度 【同上】 
　　陈至言字谔士昆山人工行草书 【昆新合志】 
　　陈春熙字明之号桼安一号雪安秀水人工八分飞白等书与杨龙石王石香翁陶斋齐名 【历朝印识】 
　　陈建蕃原名漳字郇皆无锡诸生议叙八品官少即善书寸烛能写试卷一本于古大家无不临摹晚年擘窠大书追踪颜柳年登大耋阖门殉难 【书画家笔录】 
　　陈奂字硕甫号师竹晚号南园老人长洲诸生咸丰 【一作道光】 
　　元年举制科善小篆笔力苍健在江铁君父子之上吴愙斋少时尝师之兴陈东塾先生皆以经师而娴翰墨当时论篆法者称二陈云 【木叶厱法书记】 
　　能为篆书其书甚佳非如老辈人翦笔头为之者亦非时下人专摹邓完白一派者可比 【春在堂随笔】 
　　陈景雍字希唐坛从弟咸丰二年进士官通山 【脱知字】 县殉难 
　　公虽不以书名然欹斜历落亦有古致论者谓似检讨公 【家传】 
　　陈重字子蕃彬孙咸丰二年举人官天津河防同知洊升道员总督李鸿章奏补通永道已前卒书有祖风 【同上】 
　　陈执字敬持重弟诸生咸丰三年粤匪陷归德阵亡年二十四工诗与书 【同上】 
　　放按茂才阵亡之次日即降乩有七律一章汴人多传诵之 
　　陈亮畴字德生号鲁农武进人咸丰三年进士官编修记名御史楷法整秀 【武阳合志】 
　　陈光甲字瀛舫蓬莱人寓怀来咸丰三年进士改庶吉士工书有临灵飞经一册赏鉴家宝惜之 【怀来县志】 
　　陈国瑞字庆云应城人由发匪投诚累官至提督衔处州镇总兵降都司戍黑龙江能作擘窠大字又喜收画幅遇有心爱者辄以狂草题于画身或署年月或记价值满幅狼藉不之恤也 【清乐堂随笔】 
　　陈其蔺长洲人 
　　旧藏右军小楷金刚经宋拓罗文纸中缺一叶陈生其蔺补其经 【徐康前尘梦影录】 
　　陈延益字容叔归安人同治三年举人官湖北知县精楷法学董思白得其研 【研：妍】 秀之致 【永怀堂先友记】 
　　陈寿昌字崧佺宛平人同治七年进士官无锡知县 
　　书法四体皆工晚年尤长分隶有醴泉铭临本几可乱真 【书画家笔录】 
　　陈兆熙号耘芬江宁人同治九年举人官广东知县精书法 【金陵通传】 
　　陈光煦字学黯号菽原萧山人同治十三年进士官福建候补道其兄伯蕴精八法君与相师友尤精小楷 【两浙輶轩续录】 
　　按字乙斋馆选录作钱塘人 
　　陈昌沂字茀堂号大篪山阴诸生 
　　鲍临曰通六书攻篆隶究心金石精于赏鉴 
　　留心金石能刻印 【越缦堂日记】 
　　陈雷原名彭寿字震叔号老菱别号瘤道人钱塘人书学陈曼生 【广印人传】 
　　陈春晖字寅东临海人官山阴教谕隶学礼器碑 【同上】 
　　陈晋蕃字仲庶号莱仙萧山人工书 【同上】 
　　陈景濂字莲舫号华庵旌德人书仿赵悲庵 【同上】 
　　陈凤号西山无锡人勤学书一生浸润于右军圣教序争坐位诸帖年登大耋犹挥毫不辍祠庙扁榜多出其手【书画家笔录】 
　　陈璚字鹿笙一作六笙贵县人由廪贡生官至四川按察使工书法得力于圭峯碑而稍变之笔意凝炼挺秀 【同上】 
　　公曾书划山二字文广丈余刻于浯溪厓壁 【八指头陀诗集】 
　　陈恩浦字子青修撰沆孙太学生以子侍郎曾寿贵赠如其官真行书工秀腴润得力欧虞其配周佩云夫人亦精八法时人以渊雅夫妇目之 【永怀堂先友记】 
　　陈玠璋号鹿侪大兴人工篆隶治印 【清乐堂随笔】 
　　陈有霖字子青江宁诸生工分隶 【同上】 
　　陈曾望改名金字畏斋恩浦子光绪十九年举人善蝇头书可与翁复初茹蕊香诸子争长 【同上】 
　　陈恩培字绍卿天津人善书 【书画家笔录】 
　　陈树菱字松谱里居未详官湖北知县书法锺王 【同上】 
　　陈毓瑛字润章天津人善书 【同上】 

　　秦 

　　秦渔原名德滋字以巽明季副贡生善楷法似欧阳率更尝汇刻前人各种书曰梁溪秦氏帖甚精妙 【无锡县志】 
　　书法颜褚 【印人传】 
　　秦鉽字克绳号补念无锡人顺治十二年第三人及第官至湖南布政使司参政工行楷为世祖所赏其书苍雅具宋元人体格 【木叶厱法书记】 
　　秦龙文合肥人康熙间与高士奇同官年未三十卒工书法 【庐州府志】 
　　秦昭绩字仲山嘉定诸生书摹颜柳 【练音初集】 
　　秦汝泌字邺仙鉽子官虹县教谕书兼米赵 【无锡县志】 
　　秦栗工小篆尤精行草楷法着篆刻简 【同上】 
　　秦德轓字子卫号伊莪江都人善书法似张即之 【淮海英灵集】 
　　秦道然字洛生号南沙无锡人康熙四十八年进士官礼科给事中书法出入平原北海间尤工汉隶为世宝重 【梁溪诗征】 
