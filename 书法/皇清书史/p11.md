<!-- { "loadSidebar": true } -->
　　朱兰字久香号耐庵余姚人道光九年第三人及第官内阁学士以文学受知宣庙尝偕许文恪戴文节入内上出扇命书之 【家传】 
　　朱其镇字九山万均子道光九年进士官巩秦阶道署按察使书法出入晋唐晚年尤嗜颜柳 【嘉兴县志】 
　　朱琦字伯韩号濂甫一号敬庵凤森子道光十五年进士官御史告归以守城功议叙道员咸丰十一年总理杭州团练局城陷殉难 
　　伯韩于本朝书家甚嗜刘文清学焉与之神似然刘书之妙实宗米法伯韩则益入平原之室故于逸宕之中特饶雄直之气余尤爱其小楷谨严奄有晋人风规 【空青水碧斋集】 
　　朱次琦字稚珪号子襄南海人所居镇名九江学者称九江先生道光二十九年进士官署襄陵知县赐五品卿衔 
　　先生于书道用工甚深其书导源于平原蹀躞于欧虞而自出新意 【续艺舟双楫】 
　　朱和羹号指山吴县人 
　　陆绍景临池心解序略云指山自幼嗜书深究笔法道光间介何生长庚从余游其作书刻挚有力知其探讨于书者久故能窥见古人精神之所寄如是也 
　　徐锡璋序略云工诗善书 
　　朱运鸿跋略云先人善书自欧赵入门假途颜柳复由颠素希踪二王旁及篆籀莫不究心 
　　朱省三吴县洞庭山人工书法喜藏右军帖昕夕临摹其子竹吟克承家学 【翠薇花馆词抄】 
　　朱芬字香初石门廪贡官感恩知县工古篆石刻 【宋咸熙耐冷谈】 
　　朱载荣字学麟归安人书学米董颇得神似 【埋忧集】 
　　朱鋐字震伯江都人精隶书篆刻法邓完伯笔意生动殊有士气顾性傲岸不屑肩随熙载之后又不愿见富室达官以是扬人不甚知之 【阮充云庄印话】 
　　按震伯为包安吴弟子 
　　朱大韶字虞卿娄县贡生 
　　姚椿灵壁石磬歌送朱虞卿入都诗云怜君生平嗜篆隶绝艺如今叹谁继 【通艺阁诗续录】 
　　朱逢丙原名伯凤字桐生华亭人书兼真行篆隶镌石几夺简甫之席 【冯承辉印识】 
　　朱钦号逸云吴江人工篆隶刻印 【同上】 
　　朱逢泰号柳堂吴江人工书 【翁维小蓬海诗钞】 
　　朱锡均号芷湘沛县拔贡官饶州府同知书法鲁公劲健圆足时罕其匹 【徐州府志】 
　　朱启房字恪孙叔鸿子诸生少习柳公权书风骨遒健比长古今碑帖靡不临摹尤爱汪士鋐称其善用退笔藏锋而秀媚在骨仿之惟肖 【昆新合志】 
　　朱荫培字熙芝无锡人有书名 【近人笔记】 
　　朱荣恩字少廉秀水诸生善书 【余楙白岳庵诗话】 
　　朱承厚歙县人以书名于时 【柏枧山房集】 
　　朱烈字毅甫号觐扬金匮人幼习茶叶业耻之奋志学书规抚欧颜功力甚深以书教授里中延者踵接 【书画家笔录】 
　　朱麟书字景曾宜兴人候补县丞工书得华亭笔意年八十余卒 【同上】 
　　朱澄元字少芸其镇子由诸生议叙为吴县县丞 
　　楷法酷似其父髫龄即能作擘窠大字 【嘉兴县志】 
　　朱衍绪字镇夫余姚人同治六年举人工篆隶 【两浙輶轩续录】 
　　朱承绶字槐叔海宁人同治八年岁贡精小楷工秀绝伦 【杭郡诗三辑】 
　　朱允元字克庵仁和廪生书法出入晋唐 【同上】 
　　许溎祥曰书法入晋贤之室 
　　朱启连字棣垞诸暨人广东集诗文隶草无不工绝 【倪鸿桐阴清话】 
　　按字跂惠一作萧山人 
　　朱如白字晓东汉阳人工汉隶 【傅守谦撰家传】 
　　朱启焘号云门文正公珪元孙官广东候补道书法颜鲁公 【近人笔记】 
　　朱颖字秀峯歙人官深州吏目工楷隶吴挚父京卿亟赏之 【清乐堂随笔】 
　　朱淕号啸麓富阳诸生书法颜平原 【广印人传】 
　　朱家桢字维周号少东如白子与弟家懋字实丞皆诸生并工书法传家学 【傅守谦达可斋文抄】 
　　朱鲁铭家懋子与子馨谷皆传家学长书法为名诸生有声称 【同上】 
　　朱福诜字桂卿海盐人光绪十六年进士官翰林院侍读学士精楷法李爱伯侍御于书不轻许人独称桂卿书以为能得唐贤妙处 【木叶厱法书记】 

　　符 

　　符曾字幼鲁号药林晚号贯翁钱塘人雍正六年举贤良方正乾隆元年荐鸿博以丁忧未试官户部郎中 
　　裘曰修张文敏临苏帖跋略云国朝书法余所及见者云间绎堂不越思翁矩范虚舟笔笔唐人然字中无字香泉怪丑风斯下矣汪退谷先生脱胎于褚而融筋化骨乃绝不乞灵摹拓后得泾南司寇逸气鼓荡天马不羁药林民部书学退谷而最善泾南 
　　符劲字茂刚号竹畦雍正七年举人工隶篆 【黄岩县志】 
　　符简字申福号懒松雅好临池神明于晋唐诸家之法尤爱颜鲁公书与同里吴琨夏畴相师友而奇古过之 【同上】 
　　符之恒字圣几号南竹钱塘廪生喜抄书笔迹渊妙 【道古堂集】 
　　符旌字浚城号雨岩嘉庆间由郡庠选庐江训导字临晋人 【兴化县志】 

　　皇清书史卷四 

　　●皇清书史卷五 

　　义州李放真放纂录 

　　上平（五） 

　　七虞（二） 

　　○【上平】 七虞 【胡　辜　屠　吾　吴】 

　　胡 
　　辜 
　　屠 
　　吾 
　　吴 

　　胡 

　　胡从中字师虞号天放一号栋居山阳人明崇祯时举人善书法初万历中有熊斗阳者以书名一时至从中出而书体一变与陈心益胡奏肤崔宏荫宏撰宏揆齐名长笺短扎皆宝藏之年八十余卒 【淮安府志】 
　　胡宋字妙峯江宁人旨之父世世授书法 【金陵诗征】 
　　胡正言字曰从别号十竹主人休宁人迁霍山明宏光时荐授武英殿中书舍人遂居江宁年八十余康熙中卒 
　　吕大器曰工篆法 
　　精究六书其所摹金石古文大小篆推重一时 【南强逸史】 
　　精篆籀尤工铁笔尝缩古篆籀为小石刻以行人争宝之八十余犹为人作篆籀不已 【印人传】 
　　吾家抱竹居藏有曰从所着重订六书正讹初印本篆书系其手写者字可径寸绝工又藏其花落花开只读书白文冻石方印隶书边款云海阳胡正言曰从氏篆乃故城贾退厓方伯遗物德州封荻唐定为真迹曰从又着有书法必稽一书传本甚希与所辑印谱并不易得云 【木叶厱法书记】 
　　胡世安字处静号秀岩一号菊潭井研人明崇祯二年进士国朝官大学士工书法喜学东坡尤精鉴赏碑帖着有褉帖综闻 【同上】 
　　胡兆龙字子衮号宛委顺天人原籍山阴顺治三年进士官吏部右侍郎计东撰传云书摹晋人 【改亭文集】 
　　胡珪字符明庆云人顺治十二年武进士官万城守备工八分书 【畿辅通志】 
　　胡献征字存人武陵人顺治时由荫生官至江苏布政使善仿松雪行楷 【扬州画舫录】 
　　胡介初名士登字彦远钱塘人 【或曰明诸生】 
　　方丈哭友诗云书法更无伦 【嵞山集】 
　　胡旨字易简号燕江宋子诸生书法逼近晋唐与顾梦游龚贤往来倡和 【金陵通传】 
　　胡其毅字致果改名澄字静夫正言子 
　　曹楝亭书目旧京风雅六卷胡其毅手录 【金陵诗征】 
　　胡夏客字宣子号鲜知海盐太学生好摹籀篆 【檇李诗系】 
　　胡鹏字师礼诸生善书 【南昌县志】 
　　胡秉文字次衡上元人行书亦工 【金陵诗征】 
　　胡学汪原名望字小牙号磻溪黎平人康熙八年岁贡隶篆白描及青乌日者家言贯穿洞悉 【黎平府志】 
　　胡会恩字孟纶号苕山德清人康熙十五年第二人及第官刑部尚书 
　　徐倬清芬堂记云七岁时即能作擘窠大书学董文敏几欲乱真 【道贵堂集】 
　　胡奉衡字平玉学汪子康熙二十三年举人官黄州府教授工草书 【黎平府志】 
　　胡奇字德常号正庵扬州 【按一作太仓】 
　　人从征闽逆有功保守备不就工书法 【唐孙华撰传】 
　　胡正笏号吟江康熙时举人官盛京刑部主事年八十九犹能作细字楷书县人多藏之者 【湘潭县志】 
　　胡同夏字九高精楷法周璕白描九歌图同夏书辞可称二妙 【菘垞日记】 
　　胡良瑚字葆光号勖堂兴化诸生善书 【淮海英灵集】 
　　胡玑山阴人 
　　天津关帝庙越人造为燕会所俗呼乡祠祠后阁三楹壁书擘窠字四曰进德修业字画遒劲类欧阳率更款署胡玑传为山阴人寓祠中无所事事一日僧出为人家作佛事留小沙弥居守胡持墨渖一盎上阁又敛寺中坐具悉移置阁中半日出谓沙弥曰我将去若师遇我厚无以酬壁上已为涂鸦师归幸为我致之遂幞被去沙弥亦不解所谓僧归告以客言上阁字在壁上墨犹未燥也 【高继珩蝶阶外史】 
　　胡宝瑔初名金兰字泰舒号颐斋晚号瓶庵歙人雍正元年举人官河南巡抚谥恪靖 
　　陈浩撰神道碑云篆隶行草无所不工 【生香书屋集】 
　　胡道用钱塘人擅篆籀之学 【两浙輶轩录】 
　　胡方字大灵新会人番禺岁贡生私谥文介先生能书 【岭海诗抄】 
　　惠士奇曰工书 
　　胡镶兰字乙皋号介根胶州人乾隆三十九年举人官长宁知县书法根柢篆分力追晋唐灵笺片楮岭南宝之 【山左诗续抄】 
　　蔡之定跋刘文清公书卷云山左书家尚有胡介根文清之书海内皆知之介根之书知者绝少岂限于名位欤至今岭南人极重其书 
　　胡克家字果泉鄱阳人乾隆四十五年进士官江苏巡抚 
　　工书法力追锺王与三梁一王齐名 【蠡庄诗话】 
　　胡时显字行偕号晴溪武进人以军功官至鸿胪寺卿善书踵门求者不绝名转在馆阁诸公上 【洪亮吉更生居士集】 
　　胡金诰字晋嘉号蛟门又号密庵娄诸生精楷法尝手书楞严黄庭诸经 【汪彦傅撰墓志】 
　　胡秉谦枝江上舍生能为堆墨书一书运数次恰如初写墨明如漆 【秦武域闻见瓣香录】 
　　胡光勋字载竹西华诸生好学书见古法帖碑版穷力摹写不知疲 【张远览桐邱文稿】 
　　胡廷森字衡之号西棽江都人工书 【定香亭笔谈】 
　　胡穰圃海盐人书学虞永兴 【甘泉乡人稿】 
　　胡作谋字嘉士号芰亭天台人有书名 【两浙輶轩录】 
　　胡唐一名长庚字子西号城东歙人官国子监典籍工诗尤工篆学制印与巴慰祖齐名兼工楷隶 【木叶厱法书记】 
　　胡元交一名炎照号海渔精篆刻工楷隶王梦楼洪稚存两先生尝称之 【泾县志】 
　　胡成浚字在郊黟县岁贡工书法 【安徽通志】 
　　胡显澍字静庵英山监生年九十能作蝇头细字 【六安州志】 
　　胡寿芝号七因临安人由拔贡分发州判升知州被议复官夏邑知县 
　　尝从梁闻山学书 【雪桥诗话】 
　　胡正基字巽亭号岫青平湖岁贡 
　　黄安涛曰书法率更 
　　胡澄字芸泉江宁人钟子嘉庆十八年举人官婺源教谕精篆籀八分 【金陵通传】 
　　胡沛字燮园澄弟亦善四体书咸丰三年城陷合家赴水死 【同上】 
