<!-- { "loadSidebar": true } -->
　　又云余年三十余始留意书学即好东坡思白两家然苦无入处学淳化阁帖爱大令文皇之驰骋自得而益迷其源自是泛滥于唐宋元明诸家十有余年而私心所好仍在东坡思白包慎伯又导余学杨少师步虚词日临一过觉于苏董两家意趣时有所会直不知手之舞之足之蹈之也 【初月楼论书随笔】 
　　又云余受书法于阳湖钱伯垧鲁斯 【初月楼闻见录】 
　　吴德旋行书能品下 【国朝书品】 
　　吴楚望字屏山庠生工书法 【泾县志】 
　　吴煜三字泰符海宁诸生工颜柳书 【杭郡诗续集】 
　　吴龙辅字楚材海盐人工书 【吴熙春星草堂诗集】 
　　吴宗赞字与参太学生善书法 【甘泉府志】 
　　吴宪澄昭文人蔚光子诸生善隶书 【苏州府志】 
　　按澄一作澄号筱轩贡生 
　　吴鳌字青鳌号味琴归安人喜李北海书每日必临摹数百字后得赵文敏行书胡笳十八拍长卷宝爱之寝食恒于斯中年以后书法益进 【俞樾撰传】 
　　工书法初学李北海后学赵吴兴虽率尔命笔动合法度 【春在堂随笔】 
　　吴昌海号苏士一号莼浦海宁岁贡善书 【杭郡诗三辑】 
　　吴膺洛字宝书号宓川一号子樵诸暨诸生工临池行草尤浑劲尝书三帙贻三子名曰笔权意颇自负 【两浙輶轩续录】 
　　吴展成字庆咸号螟巢一号二瓢 【按晚号磨兜老人】 
　　嘉兴岁贡善隶书 【同上】 
　　吴鹏飞字孚轩道光初拔贡充武英殿校录官太平教谕善书法 【嵊县志】 
　　吴春焘字荀慈号恒叔存楷子道光十二年举人官山阴教谕幼工八法中年力造古劲得滇中爨龙颜碑拓本珍如璠玙 【杭郡诗三辑】 
　　吴安业原名树杞榜名樽字杖仙钱塘人道光十四年举人官内阁中书工书法 【两浙輶轩续录】 
　　吴式芬字子苾号诵孙侍曾从子道光十五年进士官内阁学士金石之学为天下宗所作真行书亦遒秀有宋贤风致 【木叶厱法书记】 
　　吴嘉洤字清如吴县人道光十八年进士官户部员外郎丙午考试差宣庙谕诸大臣曰吴嘉洤写作俱佳何以不入翰林 【亢树滋撰传】 
　　吴台朗字次垣丹徒人道光二十年进士官山候补道 
　　工小楷 【方浚颐二知轩集】 
　　吴受藻字凫士号撷蘅仁和人道光二十六年优贡考取八旗官学教习在籍死粤逆之难 
　　工书入唐人之室 【浙江忠义录】 
　　吴可读号柳堂皋兰人道光三十年进士官御史善书法 【蔡寿祺撰传】 
　　吴汝庚字巽先育子工篆书 【吴江县志】 
　　吴孙挺字子方一字伯搢桐城贡生 
　　姚莹曰通六书作字多用古法尤善狂草 【后湘集】 
　　吴廷扬字熙载号让之 【一作攘之】 
　　晚号让翁别号晚斆居士仪征诸生 
　　包世臣曰熙载篆分刻印皆绍法完白先生其石印见者以为乱真 
　　书法之妙直欲凌轹时辈方驾古人 【伯山诗话】 
　　善书大篆及十七帖效法完伯摹印另有秀韵 【云庄印话】 
　　书名徧海内小篆铁笔尤佳盖先生为安吴弟子尽得其传故能上窥秦汉六朝而于北魏尤近 【汪鋆十二砚斋随录】 
　　善各体书兼工铁笔邗上近无与偶 【蒋茝生墨林今话续编】 
　　吴璜字礼北山阳人官都司工书包安吴弟子 【木叶厱法书记】 
　　吴国宝号秀峯一号雪锋长洲人 
　　阮元题摹碑图句云雪锋吴氏善篆隶奏刀砉騞亲磨治 【揅经室集】 
　　先兄文达公曾摹李斯张迁诸碑分置北湖祠塾郡城文选楼多出钱梅溪吴秀峯手秀峯行书法兰亭叙篆刻皆其余事 【云庄印话】 
　　吴上翰字卫宝号蓉廷诸生工书法赵文敏 【宜兴县志】 
　　吴金字佩华上翰弟幼即工书得蔡襄怡和之致 【同上】 
　　吴受泰字林楷岁贡七岁能书大字 【荆溪县志】 
　　吴咨字圣俞武进人官山东盐大使年十四立毛毛登上作篆书劲老有法及长四体皆工尤精刻印 【武阳合志】 
　　汪昉撰传云年八九岁即习为篆籀总角据案握管作楹帖成巨幅无懦色官山左盐知事卒年四十六所为印曰适园印印又尝作续三十五举 
　　吴儆字子慎咨弟擅铁笔篆书 【墨林今话续编】 
　　吴廷康字符生一字康甫号赞府 【一号晋斋晚号茹芝】 
　　桐城人官浙江县丞工篆分善摹印皆得秦汉人遗意所作一笔大虎字及晋斋印谱钱警石学博并为作歌尤嗜古甓辑有摹陶轩砖录 【木叶厱法书记】 
　　吴登鹏号丽樵年八十犹能灯下作细字楷书 【湘潭县志】 
　　吴廷枢字星垣增广生书宗欧柳 【霍山县志】 
　　吴坤修字子厚号竹庄新建人官安徽布政使 
　　善橅书谱 【二知轩集】 
　　吴廷香字兰轩庐江人咸丰元年举制科与粤逆战死追赠太仆卿工诗及书予曾藏其墨刻 【木叶厱法书记】 
　　吴凤藻字蓉圃钱塘人咸丰三年第二人及第官礼科给事中善书 【两浙輶轩续录】 
　　按一字蓉波 
　　吴唐林字子高号晋壬一号苍缘阳湖人咸丰十一年举人官浙江知府工分隶茂古奇恣于汉碑源流笔法无不毕备 【续名人尺牍小传】 
　　吴宗麟字子绂号冠云钱塘人钦赐举人官户部郎中善书 【杭郡诗三辑】 
　　吴崇俊原名春海字岫云钱塘诸生工辞翰善笔札 【同上】 
　　吴云字少甫号平斋一号退楼又号愉庭鳌子由诸生官苏州知府过班道员 
　　俞樾两罍轩尺牍序略云平斋言语妙天下而书法之工又足以副之人得其片纸只字视同球璧 
　　顾文彬致平斋尺牍云书法之妙轶伦超羣所摹十七帖浑厚古雅直偪右军 
　　书法平原 【书画过目考】 
　　吴同午字午生精篆分行楷 【荆溪县志】 
　　吴融字子明诸生工书兼学北海平原而于北海尤近 【同上】 
　　吴赞诚号春颿庐江人官广州知府书法整秀 【林昌彝海天琴思录】 
　　吴企宽字洛生武进人嗜金石工篆书官邹县知县与其邑绅同辑邹县金石志 【金石学录续补补】 
　　吴庭树字云松号半圃巴陵诸生喜学书 【吴敏树柈湖文钞】 
　　吴麟字仁卿号祥苑诸生工行楷以古为师自阁帖至宋元大家无不逼肖年八十余犹日执笔 【厦门志】 
　　吴重憙字仲怡 【一作饴】 号蓼舸晚称石莲老人式芬子同治元年举人官邮传部侍郎书法镕铸篆分自成一体尝为予作词龛二字斋额正书字大如箕而遒秀古媚如出宋元人手自云生平未尝作擘窠大书此盖破例为之者又为予作联额十余事不必尽工而金石之气盎然非专门书家所能及也卒年八十一 【木叶厱法书记】 
　　吴绳曾字墨宾号正斋光州人同治三年举人官交河知县工楷法 【同上】 
　　吴大澄字清卿号愙斋一号恒轩吴县人同治七年进士官湖南巡抚 
　　俞樾撰墓志云少从陈硕甫学篆书中年以后又参以古籀文书法益精进 
　　工小篆笔力清劲一洗完白山人之习酷爱杨濠叟而秀逸微有不逮 【张鸣珂谈艺琐录】 
　　吴观礼字子儁号圭庵仁和人同治十年进士官编修先后娶道州何子贞太史子敬太守之女书法得其妻指授 【杭郡诗三辑】 
　　吴坚字瓠伯号铁梅海宁人同治十一年岁贡精楷法初仿灵飞经娟秀无匹自毛庚西堂避寇来硖相与游处书格为之一变 【硖川诗续抄】 
　　吴讲字介唐山阴人同治十三年进士官侍读学士 
　　小楷遒劲得晋唐人意 【李慈铭越缦堂日记】 
　　吴长庆号小轩廷香子由难荫官至广东水师提督谥武壮 
　　善擘窠书 【二知轩集】 
　　吴凤仪字子轩无锡诸生工行书 【书画家笔录】 
　　吴淦字鞠潭钱塘廪贡官嵊县训导以书名 【谭献复堂日记】 
　　吴兆泰字阶平麻城人光绪二年进士官御史楷法甚工 【鄂渚纪闻】 
　　吴树棻字移香历城人由翰林 【按光绪六年进士】 
　　官湖南学政书法李北海 【近代名人小传】 
　　吴宝钧字子和别号耕石农阳湖庠生 
　　刘炳照曰工书临摹郑文公碑不下百通每作篆用长管羊毫累裀高坐悬肘而书瘦硬通神尤极其妙 
　　吴纶字霁亭江阴人工书 【金武祥陶庐五忆】 
　　吴鸿纶字儒卿别号知稼翁昭文诸生候选训导 
　　翁同龢曰书出入唐宋诸家 
　　吴承溥号苓溪鳌孙诸生官江苏候补同知 
　　吴云曰于金石篆刻殆有天授所作篆隶古趣横生 【两罍轩彝器图释】 
　　吴保初字彦复号瘿公一号君遂长庆子以荫补刑部郎中书摹褚赵 【近人撰传】 
　　吴豳字稼生重憙子光绪十九年举人官广东佛山同知署潮州知府工篆籀其祖子苾阁学所辑攟古录其中金文皆稼生手摹上版者 【金石学录续补补】 
　　吴传经字伯生石门诸生篆隶古雅 【广印人传】 
　　吴祥麟字石侣号玉侯桐城人工隶书 【同上】 

　　乌 

　　乌拉布字少云满洲镶黄旗人同治十三年进士官工部侍郎工楷法 【事略】 

　　邬 

　　邬维新字锺远又字立凡丹徒人康熙四十四年召试官新宁知县与刘上驷周而衍同以工书受上知遇 【江苏诗征】 
　　邬维肃大兴人官瓯宁知县善书 【福建通志】 

　　殳 

　　殳讷字安世号木斋吴江人工诗及书 【松陵诗征】 

　　俞 

　　俞时笃字企延号近苏钱塘人明诸生同郡许光祚严调御皆工书时笃尽穷其妙请乞满门至废七箸老而贫颇资之 【杭郡诗辑】 
　　俞塞字吾体号无害国变后改姓独孤婺源人居江宁 
　　张自烈曰少工戈法小楷草书颉颃锺王挥毫立就 
　　工书 【金陵通传】 
　　俞世赟字若海号容庵本姓姚武康人书法甚工 【魏礼季子文集】 
　　俞森字汇嘉号存斋仁和人由贡生官至湖广布政司参议 
　　以善书入实录馆议叙得官 【两浙輶轩续录】 
　　观察书长于小楷刻星聚楼帖行世于古人小楷无不临仿虽不甚似然丰润匀称亦有可观者 【大瓢偶笔】 
　　俞弘道字曾唯号贯斋洞庭东山人作书不名一家而自言得力于过庭 【七十二峯足征集】 
　　俞廷谔初名经字夔千号葵轩因眇一目遂号眇狂桐乡凤栖里人工书精篆法 【张宏牧篆学渊源】 
　　俞庆维字孔彰贡生得州判不就书法逼近怀素得酒辄书书无恒语口占手挥顷刻千言各有意致 【兴国州志】 
　　俞信字克友娄人书橅颜柳 【松江府志】 
　　俞廷槐字拱三号巩山嘉兴廪生性耽六书凡古文钟鼎及岐阳石鼓手自规摹 【飞鸿堂印人传】 
　　俞瀚字楚江绍兴人精篆籀 【扬州画舫录】 
　　俞养直字集万号及之江宁人由铜板馆议叙官朝城典史工书 【金陵通传】 
　　俞圣时连江人以善书名 【福建通志】 
　　俞琦全椒诸生善行楷 【安徽通志】 
　　俞长缨字名世号逊庵仁和监生工书 【两浙輶轩录】 
