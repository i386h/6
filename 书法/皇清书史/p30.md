<!-- { "loadSidebar": true } -->
　　毛昶熙字煦初号镜海树棠子道光二十五年进士官至兵部尚书谥文达楷不逮父而行草颇工 【木叶厱法书记】 
　　毛夔字子球号南谷庚弟同治五年举人官铁岭知县与兄西堂同有善书之名 【杭郡诗三辑】 
　　蒋学坚曰书法之妙不让乃兄 
　　毛承基原名明字守和号华孙钱塘人候选通判工篆隶 【广印人传】 

　　劳 

　　劳潼字莪野南海举人工书 【梁九图十二石山斋诗话】 

　　皇清书史卷十二 

　　●皇清书史卷十三 

　　义州李放蕨乡纂录 

　　下平（三） 

　　五歌 
　　六麻 

　　○ 【下平】 五歌 【　多　罗　戈　阿　柯　何　过　倭】 

　　多 
　　罗 
　　戈 
　　阿 
　　柯 
　　何 
　　过 
　　倭 

　　多 

　　多文佟佳氏号木庵满洲正白旗人官贵州知府工书法 【黎平府志】 

　　罗 

　　罗惟善字淑士号四乐别号友兰西昌人明诸生 
　　张贞生曰书法草隶逼真大家 【山左诗钞】 
　　按兼工篆刻有摹林鹤田语石轩集印一册见山东通志 
　　罗鸿图字文河别号寓意子掖县人康熙十一年拔贡生精六书工缪篆其金石刻画士大夫争购而什袭之有铁笔谱二卷行世 【山左诗钞】 
　　罗淇字卫水会稽人康熙十八年武科一甲第一人官湖州副将能作擘窠大书气魄如米襄阳 【商盘越风】 
　　罗源汉字南川号方城长沙人雍正十一年进士官至工部尚书尤喜临池书法为时所重 【沅湘耆旧集】 
　　按一号静轩 
　　书法苍古遒劲卓然成家 【谌瑶述闻】 
　　罗沛字竹溪酃县岁贡生寄居衡阳乾隆六年任湘潭训导工书法求笔迹者无虚日今郡城烟雨池前左右石碑郡邑人士宝若鼎彝 【湖南通志】 
　　罗琼章字玖常酃县人乾隆二十四年举人官四川知县楷法秀劲得者奉为拱璧 【同上】 
　　罗焘字荀四上海监生工行草 【松江府志】 
　　罗士珏字庭珠号雪香歙人善书 【杨州画舫录】 
　　罗会恩字际叔号南耕石屏人乾隆时举人嗜书法尝辑法帖数十种临摹考证孳孳不倦 【木叶厱法书记】 
　　罗周字也蝶工草书知名于时 【赣榆县志】 
　　罗凤藻字抑山上元诸生工书手书其诗勒石 【金陵诗征】 
　　罗统字继业嘉庆十二年年七十九赴本科乡试钦赐举人次年会试钦赐国子监学正七十外精神不衰犹能写蝇头楷书日以千字为率 【万全县志】 
　　罗枚字声甫富阳诸生善书工刻印 【家传】 
　　罗志谦字静贮长沙人官礼部主事 
　　喜讲汉隶 【退庵书画跋】 
　　善书工分隶 【亦复如是】 
　　罗天池字六湖号性湖新会人道光六年进士官云南迤西道精鉴赏书法得华亭神髓 【木叶厱法书记】 
　　余书初法香光兼师海岳后得南唐祖拓澄清堂帖一意以右军为宗 【六湖笔记】 
　　罗惇衍字星斋一字椒生顺德人道光十五年进士官户部尚书谥文恪书法雄厚圆浑岭南后学惟梁斗南学士近似之 【续名人尺牍小传】 
　　罗弼亮字辅臣上元诸生工楷法 【金陵通传】 
　　罗榕字石林凤藻子诸生工书 【同上】 
　　罗浮字静南晚喜作篆搜查金石 【湘潭县志】 
　　罗萱字伯宜以诸生从军屡保至江西候补知府死黔苗之难恤赠太常寺卿弱冠习欧阳通楷隶 【同上】 
　　曾国藩曰真草皆有法 
　　李元度曰工诗文书法 
　　罗芝字季子 【按萱从弟】 
　　工篆书 【湘潭县志】 
　　王闿运跋欧阳述临三门记石刻云吾乡罗氏二子并工说文篆法虽仿邓氏仍存古式 
　　罗学成原名钊字吉孙号芦舫钱塘人同治四年举人官内阁中书 
　　工书法 【杭郡诗三辑】 

　　戈 

　　戈中颜字鲁公原名湛字又度平湖诸生善书工篆刻 【檇李诗系】 
　　工篆书精印章为时所称 【平湖县志】 
　　按冯承辉历朝印识误戈为弋荒谬之至 
　　戈守智字达夫号汉溪平湖诸生素擅临池少师欧阳率更晚乃出入诸家于颜平原称嫡嗣目施叆叇犹日课蝇头楷三四千字少时着书法通解金陵书肆珍之与江村销夏录埒游屐所历碑版联额匄请无虚日　又性好临摹古帖家藏碑版皆手自抚勒目遇手追积二百余本名曰帖海沈归愚尚书有长歌题赠 【胡昌基撰传】 
　　女士沈云汉溪书跋云戈君着有汉溪书法通解辨晰源流世称赅洽又尝临帖一千余册贮满十六箱沈归愚尚书谓其临摹出宝晋上有诗赠之 【春雨楼集】 
　　戈涛字芥舟号蘧园献县人乾隆十六年进士官刑科给事中书法张得天尚书 【畿辅诗传】 
　　书法驰骋笔力自成一家尤长于扁额 【雪桥诗话】 
　　戈廷模字式之涛子乾隆四十八年举人官教谕 
　　诗格书法并有父风 【纪昀阅微草堂笔记】 

　　阿 

　　阿桂字广庭号云岩章佳氏满洲正白旗人乾隆三年举人官武英殿大学士封一等诚谋英勇公赠太傅谥文成 
　　成哲亲王跋阿文成书乐毅论云右文成公遗迹四十二字绎堂詹事见示云先祖手书家藏止此纸余惟公天才高迈神彩远到加之将相勋业卓然当代及瞻寻心画乃谨严如此忆嘉庆丁巳八月届公八旬概绝贺仪独索余言为寿盖谓余颇能窥公毫末又夙爱余书也余惟呈功高心转小劳久质弥坚十字乃大为喜赏几欲逢人道之覩迹追感临纸怅然 【诒晋斋集】 
　　孙星衍书阿文成公遗事云画诺至恭慎每署日稿尾虽遇仓卒运末笔如有力千钧 【五松园文集】 
　　文成少时尝从王良常蒋湘蘩诸君游故其书亦足称 【木叶厱法书记】 
　　阿克敦布字固斋满洲人官正黄旗汉军都统 
　　年八十余颇善书法行草大小皆秀劲有法 【李慈铭越缦堂日记】 

　　柯 

　　柯耸字素培嘉善人顺治六年进士官通政司左参议工行草书 【郁栖书话】 
　　柯锷字清士嘉善人乾隆五十七年举人官龙泉训导书法学徐季海 【两浙輶轩录】 
　　柯应泰字履安象山人善书与邑中赵振和王士达齐名 【彭姥诗搜】 

　　何 

　　何谦贞原名兆清字圣征崇明人明崇祯十六年贡生宏光时官国子助教鼎革不出 
　　廷试御批有字逼锺王之目 【吴郡名贤图传】 
　　何述皋字公迈常熟人善八分 【怀旧集】 
　　何采字涤原号南涧一号省斋亦号醒斋又号芦庄晚号乖厓桐城人寓金陵顺治六年进士官右中允精楷法有得意者辄钤第五小印识之 【木叶厱法书记】 
　　工书法 【池北偶谈】 
　　善书得欧褚法为世所重 【江宁府志】 
　　工书法 【金陵通传】 
　　何元英字蕤音秀水人顺治十二年进士官通政司参议工书 【名人尺牍小传】 
　　何五云字郇公号蜀山合肥人以国子教习官泗水知县书法自成一家不屑屑规橅前人 【靳治荆思旧录】 
　　何铁字龙若一名靇又名镠字金雨号忍冬子丹徒人寓泰州牛巿自号牛巿长者工铁笔名重宇内与程穆倩相埒吴野人作篆隶印章歌赠之 【江苏诗征】 
　　按小字阿黑陈检讨赠词所谓小字又闻呼阿黑讵王家处仲君其亚是也 
　　何范字放翁河北人家东阳墨迹古劲有法 【金华诗录】 
　　何远字维重曹州人康熙二十三年副贡善书得永兴笔意著书大指一卷 【山东通志】 
　　何龙文字信周晋江人康熙三十年进士改庶吉士工颜柳书 【福建通志】 
　　何杓廪生字学自成一家 【正定府志】 
　　何瀚庠生字法锺王 【同上】 
　　何梦璋廪生工书法笔力峻洁自成一家求者踵接及老犹力疾学书 【同上】 
　　何蒲廪生工书法 【同上】 
　　何天枚庠生淹通古今书法 【同上】 
　　何焯初字开 【一作润】 
　　千因哭其母改字屺瞻号无勇一号茶仙别号香案小吏先世曾以义门旌学者称义门先生长洲人康熙四十二年赐进士授编修六十一年卒年六十二赠侍讲学士 
　　沈彤撰状云喜临摹晋唐法帖所作真行书并入能品圣祖尝命书朱子四书章句奏御嘉奖命即锓板 【果堂集】 
　　方婺如撰墓表云书法精妙与人尺牍皆藏弆以为荣 
　　书法出入欧褚 【吴郡名贤图传】 
　　杨宾曰予书与时流较严整不如何屺瞻 【大瓢偶笔】 
　　义门未得执笔法结体虽古而转折欠圆特秀蕴不俗非时流所及 【梁巘评书帖】 
　　近时善学欧书者惟何义门先生然蝇头书至妙纔过径寸即未免痴冻蝇 【王文治快雨堂题跋】 
　　书入能品吴人与汪退谷并称汪何 【名人尺牍小传】 
　　国朝书家自张文敏外不能不推何义门当时义门与吾乡林吉人并以精楷擅名而义门较有骨气至于行草大幅挥洒自如动中矩矱吉人又当让其独步矣 【退庵书画跋】 
　　先生书出自湜盦得意处遂青于蓝 【芳坚馆题跋】 
　　陈星斋论本朝书家首推何义门次则姜西溟赵横山也 【张维屏松轩随笔】 
　　何焯小真书佳品上 【国朝书品】 
　　翁覃溪谓国朝人善学虞书者惟何义门义门少受学于邵僧弥僧弥出自牧斋其书法精妙则得之冯定远父子徐坛长诗所谓邹氏固无师毛公有所授君学谨派别虞山切研究也 【雪桥诗话】 
　　尔雅山无草木曰峐疏峐当作屺集韵峐口己切同屺故屺瞻印文作峐瞻其作书惟用陆灿若一人所制笔见与曹仲经尺牍此可补笔史之所未及予藏有楷书玉溪生七绝小幅字大如小儿拳逼真虞永兴又有小行书何仲言诗长卷后有成王跋以义门及姜西溟王退谷王虚舟为国朝四大书家云 【木叶厱法书记】 
　　何国宗字翰如号约斋大兴人康熙五十一年赐进士官至礼部尚书笔法得张照指授 【评书帖】 
　　何煌字心友号仲子一号小山晚称仲老焯弟 
　　手写绛云楼书目一卷甚工雅 【士礼居藏书题跋】 
　　何畋字道林号学山常人书法橅褚河南颇得神似 【海虞诗苑】 
　　何志澄字得亮莆田人工书法 【莆风清籁集】 
　　何斌字觐扬昆山贡生少学书于长洲姚浩得欧阳率更法仿醴泉铭不失方寸有九十字书法镌石行世 【苏州府志】 
　　何煜字耀生雍正十年贡生工书法 【邯郸县志】 
　　何志伟字五如道州人 
　　何绍基曰曾伯祖以书名于时今多传宝 
　　何文韬字渭亭施秉人官陕西都司工书有二王家法 【严如煜撰传】 
　　何其偀字天成号六谷别号洞虚子石屏廪贡生善苏黄书法 【滇系】 
　　何人麟字玉书号瑞庵绵州人工楷书兼草隶 【李调元童山集】 
　　何琦字礼康仙游人书法自成一家每醉后泼墨挥洒自如 【福建通志】 
　　何飞凤号雨厓泸州人乾隆九年举人官和州州同字学圣教序兰亭十三跋各自成家 【锦里新编】 
　　以能文善书名 【和州志】 
