<!-- { "loadSidebar": true } -->
　　黄本初字既园楷书仿率更爱写朱伯庐家训行书似山谷兼华亭风致 【兴化县志】 
　　黄恩怿字望庭鹏年弟书法极工 【金陵通传】 
　　黄鼎字秋园江宁人精篆刻工书法 【同上】 
　　黄鉴字耀寰号云泉一号瀞怀休宁人迁长洲性嗜篆隶初学陆绍曾后入都得识翁覃溪余秋室诸先生笔法乃大变以荐入馆供事居京师二十载晚年书极谨严得汉人古质趣着有云泉篆草及汉隶考 【顾承撰传】 
　　黄彬号梅桥钱塘诸生 
　　山舟学士称其书神似松雪 【两般秋雨盦随笔】 
　　黄为霖字益庵临海诸生善书法结构严整其得意处酷似颜鲁公 【两浙輶轩录】 
　　黄恩普字云峰善籀篆 【川沙厅志】 
　　黄道熊字符飞宁德贡生工书法 【福建通志】 
　　黄巅字小山龙溪诸生草书学怀素 【同上】 
　　黄玉绳字汉征顺德诸生 
　　黎简曰精汉隶 【五百四十二峰草堂诗抄】 
　　黄伸号东园贡生官静海训导跻上寿嘉庆初累赐举人进士翰林院编修行草最知名得十七帖神髓 【玉田县志】 
　　黄瑞字留村常熟人嘉庆六年举人善草法 【苏州府志】 
　　黄安涛字宁舆号霁青晚号葵衣老人嘉善人嘉庆十四年进士官高州知府 
　　精书法 【见闻随笔】 
　　黄旭字昭人宜黄人嘉庆十四年进士入词林尝进万寿诗册书用双钩小楷蒙上赏 【江西通志】 
　　黄寿凤字桐叔丕烈子诸生工篆书能摹印 【苏州府志】 
　　篆书学钱十兰刻印仿文何 【冯承辉印识】 
　　黄锡蕃字椒升一字普蕃海盐人官福建候补布政司都事署上杭典史工八分 【海盐县志】 
　　擅分隶 【金石学录】 
　　刘星高飞白录序云究心博雅与吴趋陆白斋同里张文鱼并以飞白擅名 
　　黄浩字天木萧山诸生 
　　工书法 【王端履重论文斋笔录】 
　　黄言兰字秋浦番禺人嘉庆二十一年举人官四川知县工小楷 【艺谈录】 
　　黄钊字香铁镇平人嘉庆二十四年举人官内阁中书 
　　蒋湘南诗云新雨有老铁其诗如其字筋盘骨崛中时时见古致 【春晖阁诗钞】 
　　黄密字公谨号山堂平湖诸生工书 【两浙輶轩续录】 
　　黄模字相圃号书厓钱塘岁贡工书学其友苏许堂 【杭郡诗续辑】 
　　黄承锡字二梧扬州太学生能书发愿写九经 【青惠堂集】 
　　黄日宾歙人善学王梦楼书见者以为毕肖 【草心楼读画集】 
　　黄遐龄歙人工书效王梦楼尤逼真与汪竹坪齐名 【同上】 
　　黄家达字小谷江宁人精篆刻工书法 【续纂江宁府志】 
　　黄光燮字绣溪鼎子善书 【金陵通传】 
　　黄廉字从清号南浦顺德太学生善书作王渭川体 【岭海诗抄】 
　　黄乙生字小仲景仁子道光元年举孝廉方正 
　　工八分 【洪饴孙青埵山人集】 
　　包世臣撰墓志云嗜书攻之甚力志在复古予尝从君问笔法近之能书者踵出而君实为始事君善病每病辄三四月不饮食亦不困惟手古拓作书然自以为不工书成辄涂抹以故传世甚少又述书云乙亥夏与小仲同客扬州小仲攻书较予更力年亦较深小仲谓予书解侧势而未得其要予病小仲时出侧笔小仲犹以未尽侧为憾因诘其笔法小仲曰书之道妙在左右有牝牡相得之致一字一画之工拙不计也余学汉分而悟其法以观晋唐真行无不合者其要在执笔食指须高钩大指加食指中指之间使食指如鹅头昂曲者中指内钩小指贴名指外拒如鹅之两掌拨水者故右军爱鹅玩其两掌行水之势也大令亦云飞鸟以爪画地此最善状指势是故执笔欲其近布指欲其疏吾子其秘之小仲又云唐以前书皆始艮终干南宋以后书皆始巽终坤予初闻不知是何语服念弥旬差有所省 
　　黄乙生行榜书能品上小真行书能品下 【国朝书品】 
　　黄树宾原名之骧更名洵再名棣昌字修存吴川人大兴籍道光十八年进士官介休知县 
　　述书笔谈稿出高凉黄洵修存等得其法所作时与予相乱 【艺舟双楫】 
　　黄考祥字履上号缵亭贡生官金山训导书仿香光 【兴化县志】 
　　黄廷兰字畹九号馥斋乌程人八岁能书大字长工篆隶求者立应 【书画笔录】 
　　黄子高字叔立号石溪番禺优贡各体书工羣推小篆 【谭莹乐志堂集】 
　　粤东二百年来篆书当推石溪石溪作古当推兰甫 【艺谈录】 
　　按着有续三十五举 
　　黄润昌字邵坤以军功官道员加布政使衔殉叛苗之难恤赠巡抚 
　　衔善草隶日书万字 【湘潭县志】 
　　黄德符字应侯鹏年孙亦善书 【续纂江宁府志】 
　　黄观澜原名泰清字侣峰杭州诸生书仿率更秀整不苟 【杭郡诗三辑】 
　　黄凤池原名冈字竹楼钱塘监生善楷法 【同上】 
　　黄体芳字潄兰瑞安人同治二年进士官兵部右侍郎降通政使 
　　袁昶曰作书体势与晚香堂帖相近 【渐西村人集】 
　　黄自元字觐虞安化人同治七年一甲第二人及第官宁夏知府书法欧柳所刻碑版行世颇多 【书画家笔录】 
　　黄福懋字豫斋号松泉仁和人光绪九年进士官编修书法直追率更得其神似 【两浙輶轩续录】 
　　黄士陵字穆父黟县人官广东布理问工篆书 【金石学录续补】 
　　按牧甫工铁笔在湖北时为先公及放刻印甚多子石字问经能世其业 

　　梁 

　　梁惟枢字慎可号西韩生正定人明工部主事本朝官山东按察司佥事于书酷嗜欧阳率更得其楷法世祖知其能命书数纸以进天语褒嘉传为盛事 【梅村文集】 
　　梁清标字玉立号苍岩一号蕉林 【所居室名蕉林书屋】 
　　又号棠村别号冶溪渔隐维枢从子明崇祯十六年进士本朝官保和殿大学士 
　　嗜书画古器鉴别最精诗词书翰并精妙 【王士祯蚕尾集】 
　　书学晋人自具清旷之致 【陶梁红豆树馆书画记】 
　　精于鉴赏所藏法书名画甲天下刻秋碧堂帖 【名人尺牍小传】 
　　梁相国刻秋碧堂帖未成而卒其石覆在廊西绝无知者金桧门侍郎督学京畿过此发而视之乃属太守洗拓遂行于世 【春融堂集】 
　　梁天爵字世臣顺治十二年岁贡例授司训辞不就工行草 【泰和县志】 
　　梁舟字西楂号木天略阳籍安塞人由进士官安肃知县工书 【安肃县志】 
　　梁佩兰字芝五号药亭一号郁洲南海人康熙二十七年进士改庶吉士散馆归班 
　　书法大令 【书画过目考】 
　　梁泽字恒白号采山顺德举人官海盐知县工分书 【桑弢甫集】 
　　梁洪字崇此号芰梁天津诸生 
　　张如鉽书法率更传自梁崇此先生 【津门诗抄】 
　　梁文泓字深父号秋潭一号萚园亦号龙泓钱塘贡生 
　　天性孤介寡交游日以临摹法帖背诵经书为事晚岁书法益精到曾钞说文数过 【杭州府志】 
　　生平诗古文词多为人代作且为书法所掩 【两浙輶轩录】 
　　工书真行隶篆无所不能而于篆尤致力 【杭郡诗辑】 
　　梁诗正字养仲号芗林文泓从子雍正八年一甲第三人及第官至东阁大学士乾隆二十八年十一月卒年六十七赠太傅谥文庄杭世骏代刘文正公撰墓志铭云公临池初学诚悬继参文赵晚师颜李凡三变奉命编校石渠宝笈秘殿珠林二书益得纵观天府收储诣力精专天情流美经进时独蒙睿赏屡勒贞珉同列推为第一 【道古堂集】 
　　王昶撰行状云公常言往在上书房为今上作擘窠大字适宪皇帝驾至诸臣鹄立以俟宪皇帝命作书墨渍于袖又命今上曳之令 【令：今】 弆此衣三十年矣他时服以就木庶存没志君恩也卒如其言 【春融堂集】 
　　钱陈羣曰先生与诸城刘相国皆以书名自任予一日于直庐偶论后贤书法曰近观刘梁公子崇如山舟恣态雅饬恐有出蓝之誉先生笑掩予口曰里名胜母曾子回车香树独不见过庭书谱耶同直闻者谓予知言 【香树斋集】 
　　梁徽字慎五介休人官处州知府善真草书 【清仪阁题跋】 
　　梁国治字阶平号瑶峰一号丰山会稽人乾隆十三年一甲第一人及第官至东阁大学士谥文定 
　　书法深得唐人精诣 【绍兴府志】 
　　朱珪撰墓碑云年十四以书法制艺见赏于学使崔公纪 【知足斋文集】 
　　公于唐人楷法真有得力在直庐少暇即展临法帖一日临颜鲁公书郭氏家庙碑后书予款予即索而藏之 【西清笔记】 
　　工书 【吴璜黄琢山房诗钞】 
　　洪樨存太史以梁文定彭文勤两公楷法比之为堆墨书 【见北江诗话】 
　　意至不满实则厚重雍容具有峩冠博带气象道咸以来之宰辅乃并此亦不可多得矣 【木叶厱法书记】 
　　梁同书字符颖因得元贯酸斋山舟二字石刻遂号山舟晚年取心经不生不灭不垢不净之语自号不翁九十岁后又号新吾长翁诗正子乾隆十七年赐进士及第官至侍讲学士告归嘉庆十二年重宴鹿鸣加学士衔二十年卒年九十三 
　　许宗彦撰传云公于书出天性十二岁即能为擘窠大字求文庄书者不得暇辄命公代书徐文穆夫人墓志铭即公少作公少作书法颜柳中年用米法七十后愈臻变化纯任自然名满天下本朝能书人鲜有长于大字者公作字愈大结构愈严九十一岁为无锡孙氏书家庙额忠孝传家四字字方三尺魄力沈厚观者莫不叹绝公书刻石者至伙刻工往往不称公意惟陈如冈所刻谢侍郎王兵备两志最得公笔法 
　　【鉴止水斋集】 
　　善书法远近驰名日本朝鲜诸国争以重价购之论者谓近日善书者石庵相国朴而少姿梦楼侍读艳而无骨翁覃溪临摹三唐面目仅存汪时斋谨守家风典型犹在惟公兼数人之长出入苏米笔力纵横浑如天马行空汪文端张文敏后一人而已 【啸亭杂录】 
　　侍讲以书名重海内余过其家见笺素塞满两屋余笑曰君须有八百年之寿纔还清此债梁为一笑赋诗自忏云云语似谦而实傲 【随园诗话】 
　　王昶梁山舟八十寿序云法书独出冠时上溯锺王下兼赵董东南碑版及琳宫梵宇有所题署悉以求君君欣然捉笔各得所求以去而节镇之索书者往往累岁不报年八十明灯矮纸犹复能书细楷与欧阳信本文衡山并传千古 
　　耆年能作蝇头楷杭人媍人童子无不知先生善书者尝言古书家皆有代笔者我独无之盖不欲以伪欺人我性如是然托名以售者众矣作书喜用许虚白纸夏岐山潘岳南笔刻石必陈云杓陈如冈冯鸣和今虚白斋纸盛行潘陈皆因以致富 【钱林文献征存录】 
　　先生性厌酬酢投赠征逐饮食求书者尤忌以物通敬同里沈君工摹先生书借以自给先生宁失期约不假手欺人 【蒋知让妙吉祥室诗集】 
　　工书法超绝前后名满天下虽儿童走卒皆知公书 【张云璈简松草堂集】 
　　书出入颜柳米董自成一家负盛名六十年所书碑版徧寰宇与刘石庵相国王梦楼太守并称刘梁王 【名人尺牍小传】 
