<!-- { "loadSidebar": true } -->
　　张玉书字素存丹徒人顺治十八年进士官文华殿大学士谥文贞王文治焦山水晶庵题故相张文贞公手迹诗序云公故不以书名而兹幅字画古媚神采奕然为后学日夕临池者所不能及乃知前辈于书法一道未有不留意者 
　　张文钺字以韬新安人侨居虞山工诗善书 【梅村文集】 
　　张羽明字升衢宁远州举人官江宁知府 
　　康熙初官松江者知府则张羽明同知则彭可谦皆好书牒素积与案等废百事而书之传为美谈 【大瓢偶笔】 
　　张晳字子白官清远知县工书傅青主弟子 【浚县志】 
　　刘榛赠张子白先生诗云余技染霜毫羲献走捥指 【虚直堂集】 
　　张孕美字仲质号紫澜掖县贡生官淮安府通判 
　　仲质书圣草书行楷并为时所珍 【涛音集】 
　　雅善临池翩翩自喜金山寺绝顶云近蓬莱四字乃其笔也 【掖海诗传】 
　　张绂字孔绣淄川人工书法尤精篆隶 【蚕尾文】 
　　张怀祖松江人 
　　宋征舆唐僧义道书法华经卷跋云怀祖书法本于黄庭乐毅与书是经者同师右军也 
　　张应泰字佐明号青轩先世寿光人徙景州 
　　卢世隺撰墓志铭云平生精力专注于书制一古锦囊举得意书纳其中曰我死则用以徇葬 
　　张士埙字心友鄞人康熙三年进士候选司理善书喜购古碑名迹 【宁波府志】 
　　张英字敦复一字梦敦号乐圃又号圃翁载弟康熙六年进士官文华殿大学士谥文端 
　　张鹏翮撰神道碑云尤工书法行楷并绝伦上集历代名人书为懋勤殿法帖独采公书入本朝 【张文端公遗集】 
　　张秉干字治平江宁人康熙九年由武进士官象山左营守备海寇犯邑触石死工书法 【宁波府志】 
　　张斌金字太阿襄城人康熙十五年拔贡生 
　　吟咏之暇辄濡笔为张颠草书四方匄诗与书者踵相接 【刘宗泗抱膝庐文集】 
　　张恂字完朴一字符璞号翼夫景州人康熙九年进士官泰兴知县献县戈懋伦称其古文翰札俱可名世 【景州志】 
　　张鹏翮字运青号宽宇麻城人遂宁籍康熙九年进士官大学士谥文端扈驾东巡至济南府从观趵突泉诏部院诸臣留题扁额以志一时之盛先生奏以字拙不敢书上云朕昔年曾召尔书小楷未见尔写大字试写何妨先生起立云臣昔在翰林曾奉上命今不习久矣内侍以笔砚至先生敬书源清二字以进上顾谓裕亲王曰彼字颇佳 【张文端公遗集】 
　　张榕端字子大号朴园一号兰樵礠州人康熙十五年进士官礼部左侍郎 
　　书法精绝得二王神髓 【畿辅先哲传】 
　　张廷瓒字卣臣号随斋英子康熙十八年进士官少詹事兼侍讲学士 
　　张英撰行略云幼而朗慧先封大夫见其童时作字每谓之曰此子学书可以成就又云每奉敕作字作文时蒙嘉奖汝小字可学乐毅论前见所写乐志论大有进步汝作联字亦颇有丰秀之致令专学松雪亦可望其有进 【聪训斋语】 
　　张在辛字子舆号卯君一号兔公号柏庭继伦孙康熙二十五年拔贡生官观城教谕 
　　工篆隶精铁笔 【山左诗钞】 
　　从郑簠学隶书事周亮工传授印法得其三昧 【山东通志】 
　　卯君如曾子七十闻觉子贡宰我之智俱无用处 【桂馥隶品】 
　　父杞园待诏贞善治印在辛能世其学高南阜目为一绝又从郑汝器受分法专学曹景完碑工力甚深着隶法琐言 【木叶厱法书记】 
　　张在戊字申仲在辛弟亦嗜金石工篆籀着印谱典宝四十八卷安邱孙自务赠诗云鹤铭搜到焦山尾石鼓摹从国子门七十归来余结习自删宝典送朝昏 【郁栖书话】 
　　张宿字纬一宣城庠生工书法颜鲁公 【宛雅】 
　　张朗上海人善行楷自成一家 【松江府志】 
　　张德宿字聚征一字贤聚号青在石屏贡生书法明张孝廉含 【储大文撰墓志】 
　　张宾羽字振翎晚易振公阳曲人工楷书 【同上】 
　　张履素字子旦号雯来嘉定诸生 
　　朱彝尊曰工楷书 
　　张士枋字鲁望原名熙东山人松郡学廪贡生工八分书以孝正金先生为宗晚年传其笔法于门生席夔 【七十二峯足征集】 
　　张灿惠安人以善书名 【福建通志】 
　　张廷珪号枫岭别号仙华子南通州人工书 【木叶厱法书记】 
　　张廷璇字清绍桐城人官淮南盐运通判善楷书 【惜抱轩集】 
　　张泌字长源上海廪贡生善草书极拏攫之态 【上海新志】 
　　张湘芷字香厓蔚州副贡生善苏书魏一斋每倩其捉刀 【苏州志】 
　　张霔号念艺一号艺史又有笨山帆斋帆史秋水道人诸号抚宁人天津籍由贡生官中书 
　　故工书年十二善临锺王石刻古逸苍劲草书神骨似张颠 【畿辅先哲传】 
　　草书得颠旭神骨 【畿辅通志】 
　　张坦字逸峯号青雨 【按别号眉洲散人】 
　　霔从子康熙三十二年举人官内阁中书学书于赵宫赞执信 【天津县志】 
　　张埙字声伯坦弟康熙三十二年举人官内阁中学善草书 【同上】 
　　张廷玉字衡臣号砚斋英子康熙三十九年进士官保和殿大学士谥文和工楷法 【木叶厱法书记】 
　　张季长字琢庵龙溪人康熙四十四年举人官临颖知县工书法 【蔡新缉斋文稿】 
　　张璨字岂石号湘门湘潭人康熙四十七年举人官大理寺少卿查为仁曰工书法能悬腕作小楷 【莲坡诗话】 
　　年八十余始卒予见其悬腕小楷手录黄庭经 【欧阳兆熊榾柮谈屑】 
　　张照初名默字得天一字长卿号泾南别号天瓶居士娄人康熙四十八年进士官刑部尚书谥文敏康熙壬申生乾隆乙丑卒年五十五 
　　乾隆四十七年正月上谕昨阅进呈一统志国朝松江人物止载王顼龄王鸿绪诸人而不载张照其意或因张照曾经获罪遂从删削殊属非是张照诚非大臣公忠体国精白一心之道然其文采风流实不愧其乡贤董其昌即董其昌亦岂纯全之人哉使竟不登志乘传示艺林一代文人学士不数十年竟归泯灭可乎即将来国史中亦当令载笔之臣将伊事迹详晰编入何此时纂办一统志转佚其名耶总之张照虽不得谓为醇儒而其资学明敏书法精工实为海内所共推重瑕瑜不掩公论自在 【东华录】 
　　书法雄跨百代尤被宸奖御制及廷臣之作必命缮录成册藏之内府八九岁能临橅历代名家碑帖作擘窠书十三补诸生入国子监时祭酒孙岳颁擅书名见照书击赏之曰华亭复得思翁矣 【松江府志】 
　　公直内廷最久每奉敕作书皆称旨后坠马伤右臂几折时方进呈落叶倡和诗遂用左手书楷浑厚蕴蓄上尤嘉之卒后御制怀旧诗列公五词臣中诗有云书有米之雄而无米之略复有董之整而无董之弱羲之后一人舍照谁能若即令观其迹宛似成于时精神贯注深非人所能学其见重如此 【先正宁略】 
　　得天得执笔法于王鸿绪 【评书帖】 
　　得天学米以硬笔临其硬笔去其软笔可谓善于去取 【同上】 
　　得天书早年学董中晚年学米遂成一代大家祇执笔是入门正耳然劲挺太 【太：不】 粗野有含蓄极蕴秀 【同上】 
　　公书有刻意见长之病若出自率意尽有神妙之作 【频罗庵题跋】 
　　天瓶居士从颜法入手颜用弱翰而先生用强笔庄楷之作往往不如行书 【同上】 
　　得天临晋人书萧散闲远其神韵却在张长史授颜鲁公用笔处 【苏斋题跋】 
　　得天作褚中令体极有韵胜处却是郎宫石记本色 【同上】 
　　文敏嗜饮有醉中作书极得意者内府所藏临争座帖自题谓酒气拂拂从十指间出上甚赏之 【沈初西清笔记】 
　　书法初从香光入手继乃出入颜米天骨开张气魄浑厚雄跨百代 【书画纪略】 
　　阮元曰司寇书自是我朝一大家然间有剑拔弩张之处 
　　顾学海曰先生书本朝无出其右者殁于乾隆八年身后尤蒙圣明鉴赏至评其书在宋元明人以上为刻天瓶斋法帖虽片纸亦蒙收录是以在人间者绝少人皆珍重如拱璧云 
　　张司寇书名最烜赫其笔力沉鸷信足追步香光而气韵远不逮矣 【初月楼论书随笔】 
　　书宗颜米得董文敏真传为世所珍 【名人尺牍小传】 
　　得天能大能小然学之殊令人俗何也以学米之功太深故也至老年则全用米法至不成字 【履园丛话】 
　　张文敏行草楷书俱为本朝书家之冠故论者谓元有赵松雪明有董思翁我朝有张得天三人皆谥文敏而功力悉敌 【退庵书画跋】 
　　公书法为本朝之冠实足上继赵吴兴董华亭故易名之典亦得文敏不愧前后鼎足 【梁章巨制义丛话】 
　　多宝塔碑颜鲁公最少年之作泾南尚书书当从此入手也 【清仪阁题跋】 
　　公之书法予夙所服膺予尝论本朝书法前则文敏后则刘文清欲求鼎足而三未敢轻许 【张维屏艺谈录】 
　　尝闻横云山人每见其壻张得天之书辄呵斥得天请笔法山人曰苦学古人则自得之得天因匿山人作书之楼上三日见山人作书时先使人研墨盈盘即出研墨者而键其门乃启箧出绳系于阁枋以架右肘得天出效为之经月又呈书山人笑曰岂见吾作书耶 【艺舟双楫】 
　　放按志称得天八九岁即能临晋唐各帖十三入国学祭酒孙树峰击赏其书叹为思翁复出云云得天童年既已如是授室之后必且大进岂有反遭其妇翁呵斥之理即令不知笔法而妇翁之于爱壻亦断不至有所恡惜秘而不宣安吴所记殆不足信又案得天配平湖高氏士奇女孙并非横云之壻李爱伯谓包氏记事半由臆造今乃信其非诬 【郁栖书栖】 
　　张照行书能品下 【国朝书品】 
　　文敏临米西园雅集图记小行楷乌丝阑款一芾字下押张照朱文小联印 【木叶厱法书记】 
　　张泰字克广泌子康熙五十二年举人能书 【松江府志】 
　　张梦征字鹤来华亭人康熙五十七年进士官行人司副书法尤工【松江府志】 
　　张新政字欣运字 【字：衍文】 介休人康熙五十七年武进士官侍卫工书精篆隶得太原傅青主先生法【山右诗存】 
　　张友闻字增朋增生工楷书 【广昌县志】 
　　张星吴人 
　　朱彝尊送吴下张生星诗看君用笔形交让足比西京缪篆痕 
　　暴书亭集张星写刊字体绝似褚临乐毅论 【莫友芝郘亭知见传本书目】 
　　张燕吉以善书名与金坛王澍相亚 【清河县志】 
　　张廉公闽抚仪山仲子七岁时余授以笔法一年后即佳 【大瓢偶笔】 
　　放按仪山名仲举汉军镶红旗人 
　　张圣济字愿博号砚樵仁和诸生书法锺王大至方丈小如蝇头无不入妙 【杭郡诗续辑】 
　　张迪字恂叔丹徒人由举人官武定府同知工诗及书 【武阳合志】 
　　张光曙字淇园云间人寓嘉善之斜塘镇徙居梅花庵工书 【嘉庆府志】 
　　张棻号雪峯由贡生考授州判书法秀硬得二王丰骨 【沧川志】 
　　张宏保号石村海盐诸生书法秀逸酷摹董文敏 【硖川诗钞】 
　　张书字东白号巽亭岁贡生工书法尤精草隶 【安吉县志】 
