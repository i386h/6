<!-- { "loadSidebar": true } -->
　　施端教字匪莪泗州人以贡为宣城训导升范县知县迁东城兵马司指挥精六书工草隶 【安徽通志】 
　　施士恺字澄如娄县国学生善擘窼书 【松江府志】 
　　施彦恪字孝虔一字少慕号逊岩闰章子恩贡生 
　　时艺书法俱工 【宛雅】 
　　善书 【翟大程桃花潭文征】 
　　施世纶字文贤号南堂一号浔江晋江人由荫知泰州累官漕运总督曾见公四言楹帖体势遒峻可喜 【郁栖书话】 
　　施敬宗拔贡生善书法 【唐山县志】 
　　施安字竹田号石友一号静岩别号南湖老渔仁和监生 
　　善隶书 【扬州画舫录】 
　　施克建字道敏号虚斋山阴诸生书法朴茂 【两浙輶轩录】 
　　施文渠字蓼怀号春壑钱塘人官清江闸官善书 【同上】 
　　施万玉字温卿号咸瑜晋江人由拔贡考取咸安宫教习用知县楷法在大令率更间碑版缣素索者无虚日 【张九钺陶园文集】 
　　施凤起字朗亭号客台一号迂圃仁和人乾隆二十四年举人官江山教谕工书 【两浙輶轩录】 
　　施韡字佩蘅一字棣庄阳湖人乾隆三十六年举人官虞城知县能楷书 【孙星衍问字堂集】 
　　施炌字涵若号澹珍钱塘人乾隆三十九年举人书宗晋贤山舟学士至称为今之广陵散 【两浙輶轩录】 
　　施炘字慕白号罗阳炌弟诸生工书 【同上】 
　　王嗣勋曰善书法 【继芸轩遗稿】 
　　施玉章字御颁号拙安孝丰人善书得米元章真迹书益进其擘窼题额屏巾穴登多称于时 【两浙輶轩录】 
　　王以衔研露斋书评跋略云拙安家万山中终日居所谓研露斋者挥毫拂素唇齿皆墨无倦容早岁工楷书于崔琼八法深入微至好搜剔金石碑版过目即能鉴别家故藏唐宋时名流手帧吉光片羽往往而有临池之暇辄集诸家为之推评审定积卷若干大旨祧晋以前诸公而宗王氏于古人师承临摹之旨颇具堂奥视姜白石之续书谱庐陵曾氏石刻铺叙更能度人以金针者匪独嗜古之笃也 
　　放曾见一白寿山大方印阴文研露斋三字刻手甚佳当是拙安遗物 
　　施遇时字辅清号芝麓孝丰诸生书法绝似米海岳见珍于时 【两浙輶轩录】 
　　施遇銮字金门号筠庄孝丰诸生书法古劲尤工篆刻 【同上】 
　　施城号稻香长洲人工真行书得唐人矩矱 【木叶厱法书记】 
　　城少与毛怀闻诗钱泳同学书于林蕃锺年不永故名不着 【苏州府志】 
　　施兰字芝泉国子生工书值万寿节巡抚陈桂生以其所书无量寿佛经进呈得旨有神似赵孟俯之褒 【无锡县志】 
　　施霞川乌程人工书 【方熊飞厓诗删】 
　　施建烈字叔愚金匮人道光二十九年优贡官华亭教谕七岁能书 
　　楹帖比长书法益进 【书画家笔录】 
　　施南金字献琛号少谷城子诸生亦工书有种纸图题者甚众 【木叶厱法书记】 
　　亦以书名吴中不及乃翁矣 【苏州府志】 
　　施焞字孟余会稽人宛平籍官东河候补通判作字好习颜平原 【躬耻斋集】 

　　池 

　　池生春字钥庭号剑芝楚雄州人道光三年进士官国子监司业广西学政书宗柳诚悬方严峭劲 【吕璜月沧文集】 

　　危 

　　危衡字载余南昌人 
　　江西能书者以危载余衡为最其草书本之张伯英王大令 【大瓢随笔】 

　　时 

　　时亮工号佛山赵州人康熙三十八年举人字学圣教序 【师范滇系】 

　　祁 

　　祁骏佳字季超别号净超居士一号西遯道人山阴人 
　　小楷精整绝伦 【朱彝尊明诗综】 
　　祁寯藻字淳甫避讳改实甫一字叔颖号春圃晚得翁方纲旧藏宋拓大观残帖自号观斋寿阳人嘉庆十九年进士官至体仁阁大学士谥文端善书初工晋唐小楷笔致秀妩出入黄庭灵飞两经中年取径涪翁而直摩诚悬之垒瘦硬通神尤精小篆可与云芬侍郎颉颃惜不多作 【木叶厱法书记】 
　　莫友芝乞寿阳相国篆郘亭牓诗云维公引笔契苍雅倔僵蛟龙起东绢榜书乞取付犍山他日抵披南阁卷 【郘亭遗稿】 
　　祁文藻字浩泉元和廪贡官清浦训导精篆隶着有篆学举隅 【广印人传】 
　　祁廷璐字国宝增生工书 【永年县志】 

　　郗 

　　郗宝字楚玉号迂村屯留人乾隆间岁贡生善书 【潞安诗抄】 

　　伊 

　　伊辟字卢源号翕庵山东新城人顺治十二年进士官云南巡抚喜摹晋人帖合处入能品 【蚕尾山房文抄】 
　　伊都立字学庭伊尔根觉罗氏满洲正黄旗人康熙十四年举人官云贵总督书学李北海 【八旗文经作者考】 
　　伊为皋字景陵宁化人撰着文字精楷黍粟积成卷册者尺余 【姚鼐惜抱轩文集】 
　　伊永国字缵侯满洲人官内阁侍读学士升侍郎西征阵亡工书法 【高斌固哉草堂集】 
　　伊朝栋初名恒缵字用侯号云林为皋孙乾隆三十四年进士官光禄寺卿晚病右臂以左手作书有左手写经图同时名流咸有题咏 【木叶厱法书记】 
　　伊秉绶字组似一字墨卿号默庵亦号秋水又号南泉朝栋子乾隆五十四年进士官扬州知府 
　　善分隶书逼真秦汉与同时桂馥齐名 【福建通志】 
　　赵怀玉撰墓表云尤善隶法乾隆十九年正月十一日生嘉庆二十年九月十一日卒年六十二 
　　阮元曰善古书嗜金石 
　　焦循曰时濡墨作隶书如汉魏人旧迹 
　　徐鑅庆送墨卿典试还朝序云工篆隶 
　　书似李西涯尤精古隶独不喜赵文敏盖不以其书也 【名人尺牍小传】 
　　梁章巨张迁碑跋云墨卿太守以善汉隶名一时而全得力于此碑 【退庵书画跋】 
　　伊墨卿桂未谷出始遥接汉隶真传伊能拓汉碑而大之愈大愈壮桂能缩汉而小之愈小愈精 【退庵随笔】 
　　伊秉绶行书逸品下 【国朝书品】 
　　篆隶名当代劲秀古媚独剙一家楷书亦入平原之室 【蒋宝龄墨林今话】 墨卿每朝起举笔悬画数十百圈自小累大以极匀圆为度盖谓能是则作书腕自健其隶法骖汉走唐无一俗笔 【谢章铤赌棊山庄词话】 
　　善分隶而精于铁笔其所用印皆手制 【徐康前尘梦影录】 
　　予有太守临孔彪碑穆穆我君十二字长帧字径七八寸方峻茂密可称神品其早年真行书纯法晋人曾见其缩临兰亭序极精 【木叶厱法书记】 
　　伊兴额原名英升额宣庙命改今名号松坪和特弩特氏蒙古正白旗人后隶满洲官正红旗副都统与捻匪战死东平好为擘窠大字 【躬耻斋集】 

　　司徒 

　　司徒棠字际周号补山溧水岁贡精书法 【江宁续志】 
　　按金陵通传作司空棠 

　　司马 

　　司马庠字坦溪上元人官青县知县 
　　司马高字俯庵庠弟以诸生官虞城县丞皆工书 【江宁续志】 
　　司马必售字鹤岩上元人生而右臂不举以左腕书 【金陵通传】 
　　司马騊字溶川号云皋必售子官东河总督善书 【同上】 

　　○五微 【韦　归】 

　　韦 
　　归 

　　韦 

　　韦尚宾字于王巢县人尤工草书 【庐州府志】 
　　韦新谟号具山芜湖岁贡生年八十犹能作蝇头字 【韦谦恒传经堂诗选】 
　　韦谦恒字慎旃号约轩一作药仙又号药斋晚号木翁芜湖人乾隆二十二年召试赐内阁中书二十八年殿试第三人及第官贵州布政使书师晋唐笔致清婉 【木叶厱法书记】 
　　谦恒许生乞书走笔示之五古云六书艺之一礼乐同其精真行体递变皆自篆籕生俗笔恒苦骄罔知关性情心正则笔正斯言良可铭锺王固圭臬褚颜亦典型始必宗专家久乃几大成临摹法虽异兼之斯通灵仆本不学久谬窃能书名学古讵神似譬论画以形感尔请业意醉墨随纵横书罢复长啸仰看霜月明 【传经堂诗选】 
　　韦震蒙字昆泉谦恒弟官训导 
　　工大小篆兼擅铁笔 【同上】 
　　韦带湘谦恒从子诸生 
　　嗜临池 【同上】 
　　韦光黻字君绣号涟怀别号洞虚子长洲诸生 
　　少从顾耕石侍讲游书法酷类于师 【墨林今话】 

　　归 

　　归庄字符恭一作元功又作元公更名祚明号恒轩昆山人明诸生甲申后野服终身或称归藏或归妹或归乎来或园公或悬弓尝僧装号普明头陀或普头陀又号鏖鏊巨山人与同邑顾炎武友善有归奇顾怪之目 
　　工草隶 【顾炎武亭林先生集】 
　　工草书 【同上】 
　　工书 【吴伟业梅村诗集】 
　　善行草书 【静志居诗话】 
　　诗文行草无不遒丽卓绝 【王士祯倚声集】 
　　元公以诸生高隐不出好酒能诗文工书醉辄骂人人呼为狂生予谓君有三狂诗狂酒狂草狂也元公笑曰其狂不可及 【尤侗艮斋杂说】 
　　偶同家弟石公过一装潢匠家见归元公草书一幅虚和圆熟不忍舍去 【大瓢偶笔】 
　　兼工行草诸体 【全祖望鲒崎亭集】 
　　行草甚工乞书者每作极不羁语应之以是宝其墨妙多藏庋于家不敢轻易示人 【吴翔凤人史】 
　　善擘窼大字及狂草 【吴郡名贤图传赞】 
　　予藏元恭行草书所作西洞庭山题咏长卷诗皆写景常语书法在裴徐之间亦略无险怪之态 【木叶厱法书记】 
　　归允肃字孝仪号惺厓熟人康熙十八年第一人及第官少詹事 
　　书法黄庭经乐毅论 【王士祯分甘余话】 
　　善楷法 【王士祯居易录】 
　　归梁字孟游号嵩霄一号南岑嘉定人康熙二十六年举人官宜兴教谕工书法 【练音初集】 
　　归鸿字既垣允肃从子上海籍康熙四十二年进士官南华知县诗文书法俱工 【苏州府志】 
　　归熙字缉之允肃曾孙官山东盐经历能书 【同上】 

　　○六鱼上 【初　居　余　疏　如　诸　储　茹】 


　　初 
　　居 
　　余 
　　疏 
　　如 
　　诸 
　　储 
　　茹 

　　初 

　　初彭龄字绍祖号颐园莱阳人乾隆四十五年进士官工部尚书 
　　法式善赠诗云工书从不笔墨使 【存素堂集】 
　　又题颐园尺牍后诗云生平绝少行草书笺问往往烦抄胥大廷对策字严整小楼写经字森挺寄我小札亲手裁艳比梅花开未开霜雪棱棱满岩壑天地清气时往来 

　　居 

　　居寿山字印石海宁诸生楷法尤工 【杭郡诗三辑】 
　　居葆椿字次仙海宁诸生工篆隶非汉唐弗摹也真楷亦瘦硬通神尺幅寸缣为时宝贵 【同上】 

　　余 

　　余绍祉字子畴别号疑庵居士婺源人工行草 【安徽通志】 
　　余思复字不远将乐人侨寓庐州善书法 【庐州府志】 
　　善书 【安徽通志】 
　　王遵扆曰先君子性好书画闽人黄处安晋良余不远思复两公之书皆先人所赏 【陆心源穰梨馆书画录】 
　　余怀字无怀号淡心一号广霞又号云壑别号鬘持老人人称鬘翁莆田人侨居江宁 
　　工书 【书画过目考】 
