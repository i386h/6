<!-- { "loadSidebar": true } -->
　　陆攀字威咫平湖人康熙二十五年拔贡生工书 【携 【携：檇】 李诗系】 
　　陆篆字少秦号涤村康熙三十七年拔贡生官清苑知县书法力追晋魏 【兴化县志】 
　　陆箕永号诗城吴人官厦门同知 
　　圣祖南巡箕永献九峰赋召试行在令随祭酒孙岳颁赴京再试畅春苑命书大小字以进赐御书孝经衣服笔砚食物甚伙乙酉复遇南巡献庐山赋赐监生入直武英殿食七品俸在翰林院行走纂修佩文韵府赐第于旃檀寺书成授绵竹知县洵异数也 【□汀录】 
　　陆大痴逸其名字云龙娄人善作擘窠书圣祖南巡献策行在人目为大痴因以自号凡书扁联辄署其尾曰大痴 【松江府志】 
　　陆文然天锡子世其学 【同上】 
　　陆震字仲子号种园攻行草贫而好饮辄以笔质酒家索书者出钱为赎笔 【兴化县志】 
　　按仲子郑克柔大令之师 
　　陆诗字以言江宁人以习宋字供事蒙养斋书局考授州同学柳书点画无毫发不似 【望溪文集】 
　　陆瓒初名无咎一名廷瓒字虔实一作干日铨子官保德州吏目何发撰墓志云善隶书游何焯之门得其指授遂博综正变各体并臻其妙 
　　袁景辂云吾乡以隶书擅名者有两人沈笠岑以风骨胜陆赠翁以苍古胜盖沈之取法在唐翁则直逼汉体矣闻翁作书快意狂呌起舞不能自禁出游过山石可砻者大书深刻题名其下知翁因以千古自命者也 
　　何子怀曰工隶书凡三变初学曹全史晨诸碑以流丽胜中变而风格峻整仿佛衡方尹宙诸碑再变为奇古夏承戚伯其宗也晚年出入纵恣正变乖合无所不可远近求者无虚日故其书徧海内 
　　陆耀东顾新阡记云先人于书未尝一日少辍摹西岳华山碑至三百余通自书千字文称是其它散在缣楮不计其数本朝自顾云美郑谷口以来未有若先人之勤且多者也 
　　又序万九沙先生分隶偶存云先君子昔日亦酷嗜作隶每得汉人一碑临摹不数百徧不辍持论以光和为宗下此者弗尚也 
　　又序张友桐隶使云先君子之学书自弱冠以还未尝一日废临摹中岁得商邱宋尚书家华山碑双钩本立意摹三百通行世幼时以硬黄纸临曹景完碑至满一大椟平日应人索书皆节临古拓不得已乃自为书亦必悬拟一碑故先君款识类有碑铭 
　　王昶曰精分隶直入古人堂奥 
　　阮元曰生平竺嗜尤在汉隶临华山碑至三百余本令嗣朗夫中丞官山左时尝以公手书徐干中论治学篇刻石于济宁州学笔法古劲足与诸汉碑相颉颃也 
　　陆虔实如韩康卖药守价不移 【国朝隶品】 
　　方朔曰迩时学华山碑者有陆芦墟予获其缩临一百第一本石刻字大不过三分而神气遒古直是具体而微 
　　陆瀛龄字景房上海人雍正元年拔贡官石埭教谕署知县善书法 【松江府志】 
　　陆宗潍字维水号蔚庭嘉定人雍正元年举制科力辞诗文行楷悉合先民矩矱 【练音初集】 
　　陆祖锡字念劬平湖人雍正七年拔贡举鸿博书摹褚永兴 【鹤征录】 
　　按褚永兴或是褚河南之误否则褚字当是虞字原文如是姑仍之 
　　陆廷锟字德纯号瑶圃嘉定诸生能书 【练音初集】 
　　陆廷镛字声远号慎斋嘉定太学生临池赋诗并为名流推许 【同上】 
　　陆昌时字运承平湖诸生工书法 【张云锦撰传】 
　　陆明睿字若璇一字文玉别号无闻生华亭诸生工分隶 【松江府志】 
　　工隶书 【绪南笔谈】 
　　陆思诚字希正上海岁贡生晚岁钞书自课小楷盈箧 【上海志】 
　　陆琰卓字蕴渠一字运鲲号东村别号颓石翁嘉兴人 
　　善书学鲁公 【梅里诗辑】 
　　陆时化曰临摹米帖已至入室 【吴越所见书画记】 
　　陆秩字宾之号抑斋仁和人乾隆四年进士官工科给事中善书不肯貌袭古人亦不刻意一家兴到笔随动有奇气 【两浙輶轩续录】 
　　陆广霖字用宾号补山阳湖人乾隆四年进士官恭城知县署百色同知四十五年卒年七十有五 
　　陆继辂曰先君书出入平原华亭间流传甚少 
　　陆耀字朗夫号青来瓒子乾隆十七年进士官湖南巡抚 
　　陆应榴哭陆朗夫中丞五言排律自注云尊翁虔实先生精隶书公能继其学 
　　陆惇宗字望之号莆塘青浦人乾隆二十一年举人官闽县知县篆隶尤工 【青浦诗传】 
　　陆骖字白义号左轩善书楷法率更行摹山谷尤工狂草有龙蛇夭矫之势兼工文世罕知者尝镌私印云逸少文章字掩将为人谦退和平书与郑燮顾于观埒郑顾没后膺本纷纷惟陆书不能伪也 【兴化县志】 
　　书法怀素 【扬州画舫录】 
　　陆元李字联郭号缄斋书瘦硬有神擘窠尤善 【兴化县志】 
　　陆立字竹民山阳诸生工八分 【淮安府志】 
　　陆长发字香筠上元副贡生 
　　工书 【江宁府志】 
　　陆鸿绣字春谷青浦人工书法 【明斋小识】 
　　陆思诚字希正上海岁贡生工小楷 【松江府志】 
　　陆绍曾字贯夫号白斋吴县人工篆隶书精于赏鉴余幼时喜八分尝师事之先生平生所见书画碑帖皆为抄录成编凡二十四函曰续铁网珊瑚曰吉光片羽曰不惑编名扇录又有游杭书画录刻碑姓名录及搴云笼烟记之类皆作小楷书其精勤于翰墨如此毕秋帆尚书以千金购得之 【履园丛话】 
　　擅分隶 【金石学录】 
　　张燕昌曰作飞白飘逸有神 【芑堂印跋】 
　　自锺鼎古文下及八分行楷靡不研究尤工蝇头八分有人勒之盘盂几砚以进御纯皇激赏之八分之为蝇头自白斋始一时声价大重学八分者多师之晚年尤好飞白有飞白录二卷 【鸥陂渔话】 
　　陆甲林字缙乔高邮人乾隆五十四年拔贡书学颜平原 【扬州画舫录】 
　　陆坤骖字亦能作怀素体 【兴化县志】 
　　陆维垣字皋叔一作皐旭号者山琰卓子秀水籍贡生 
　　工书法 【梅里诗钞】 
　　陆元溥字季海号少室吴县人工小楷书 【吴翌凤怀旧集】 
　　陆九龄字佩鸣元和诸生工书法 【苏州府志】 
　　善评书 【二林居集】 
　　彭续赠诗云善书闻国都千金无可致 【秋士先生遗集】 
　　陆以康字敦士长发子诸生亦工书 【江宁府志】 
　　陆元錞号芗畇桐乡廪贡善书尤精隶法 【两浙輶轩续录】 
　　先君子精八分书法求者坌集应之无倦 【冷庐杂识】 
　　陆成栋字迈伦号芝云萧山诸生 
　　以能书名天下纵横变化不拘一格 【永兴集】 
　　陆介眉号方山元和诸生工书手写其师吴兼山红雪山房诗钞刊板行世 【抱竹居检书记】 
　　陆筠号瓠尊本贯吴江寄居秀水精抄旧籍至老不辍 【暴书杂记】 
　　陆隆字用升以字行别字厚斋宜兴人善行楷书兼法赵子昂董思白子与乔亦善书 【吴德旋撰传】 
　　陆绳字直之号古愚耀子官山东主簿 
　　秉承家学隶书直逼汉人 【小沧浪笔谈】 
　　陆继辂字祁孙号修平一号季木广霖五子嘉庆五年举人官贵溪知县 
　　方朔曰本朝工摹石鼓以完白山人为空前绝后继此者张皋文兄弟吴山子陆祁孙诸君亦称能手 
　　陆炯字照岩号篴村一号驾三平湖人嘉庆二十五年进士官光化知县 
　　工书 【杜文澜曼陀罗阁琐记】 
　　陆楏字冰庵晚号栖谷老人海宁人候选布理问少工书既得见孔继涑桂馥从之讲贯书益工 【甘泉乡人稿】 
　　陆煃易名损之号东萝吴县诸生 
　　戈载感旧词序云小楷精妙兼欧褚之长 【翠徽 【徽：薇】 花馆词钞】 
　　损之为士礼居写汪本隶释刊误刻板 【书林清话】 
　　陆绍景字念初号研北吴县 【一作元和】 人 
　　工书为李福入室弟子福书由虞褚以逮晋人绍景书亦于虞褚尤深从游者至四百余人 【苏州府志】 
　　陆与乔字子卿隆子字体奇逸 【宜兴县志】 
　　陆宗麟字铭轩太仓人道光八年北榜举人官江浦训导工楷法 【江宁续志】 
　　陆长春字向荣号瓣香一号箫士乌程人道光二十四年副贡工书法 【两浙輶轩续录】 
　　陆增祥字魁仲号莘 【一作星】 农太仓人道光三十年第一人及第官辰永道加布政使衔幼见父 【放按名树熏举人】 
　　作篆籀书效为之父喜授以六书之学辄通晓其义着篆墨述诂古今字表八琼室金石补正等书 【俞樾撰墓志】 
　　陆一钧字秉之号一哉 【一作一斋】 晚号尚左生海宁监生中年以右臂病废习左手书摹锺王极古媚可爱 【杭郡诗三辑】 
　　陆云程号澹园诸生工小楷 【无锡县志】 
　　陆聪应字小晋继辂孙 
　　陆继辂曰完白山人篆书横绝千古代起者张皋文惠言吴山子育也近日少年中恽汇昌子辨薛仲德可久庄又朔稚蓂吴咨圣俞及余孙聪应皆羊毫悬肘纵横莫当骎骎乎追山子而及之老辈秃笔之陋庶几一洗矣 【合肥学舍札记】 
　　陆堃字简庵萧山岁贡 
　　陶浚宣曰君为芝云先生孙以能书世其家 
　　陆士朴字少华无锡廪生有书名邑中禅房神庙多其扁联而收藏家少留其迹 【书画家笔录】 
　　陆润庠字凤石元和人同治十三年第一人及第官至大学士谥文端 
　　书法腴润 【近代名人小传】 
　　有书名 【书画家笔录】 
　　陆士霖字引南一字沛甘金匮附贡生候选训导幼喜临池无间寒暑于圣教序醴泉铭临摹最久深得其神髓间亦涉历他帖而草书及擘窠大字尤佳中年以书法教授里中学者数百人所书八十四法一部已付印行于世【同上】 

　　陆费 

　　陆费林字彦青桐乡人书学董文敏 【广印人传】 
　　陆费垓字烦垓号蘧盦桐乡诸生善篆隶 【同上】 

　　卜 

　　卜尔昌号芗门钱塘人精八法 【两浙輶轩续录】 

　　祝 

　　祝德麟字趾堂号芷塘海宁人乾隆二十八年进士官监察御史所作真行书笔迹清润类其诗格 【木叶厱法书记】 
　　祝庆蕃字晋甫号兰畦固始人嘉庆十九年榜眼官礼部尚书楷法率更尝用精铜剏为墨盒学者便之 【同上】 
　　祝富明字公选号兰台海宁人攻篆籀之学 【杭郡诗三辑】 
　　祝泰来号半帆又号一帆仁和人道光八年副贡工书 【同上】 
　　祝懋敦字上临号果山一号虚谷海宁贡生工书 【耐冷续谈】 
　　祝应玑字贰璇江阴廪贡通六书善篆籀 【书画家笔录】 
　　祝土坒芸字艺芳江阴优贡生工小篆 【同上】 
　　祝麒字尔英江阴人以善书名 【同上】 
　　祝吕训慈溪人 
　　谭献祝生歌为吴子珍作云前年祝生偃蹇死酒瓢诗卷归飘零平生篆隶以神授风雷拿攫蛟螭惊吴生薄暮叩门入称说祝生时在口下言八分与小篆斯邈为师韩蔡友顾苓郑簠今已矣不知位置谁先后 

　　鞠 

　　鞠林字垲臣诸生精行草八分书 【泾县志】 
　　鞠曜秋号石农奉贤诸生工汉隶 【云庄印话】 

　　郁 

