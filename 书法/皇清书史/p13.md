<!-- { "loadSidebar": true } -->
　　吴璘都字九仪安仁拔贡生少孤学书苦无楮以筯画石习久遂工楷法 【福建通志】 
　　吴牧元字耕民建宁人隶书得古法 【同上】 
　　吴世膺号一峯宁化武生死林爽文之变工书 【同上】 
　　吴兆楠字朴园号小梅国子监生工篆隶 【高邮耆旧诗存】 
　　吴中州萧县人工书法 【徐州诗征】 
　　吴庆集昭文人着书法归宗 【苏州府志】 
　　吴鹏字南池如皋人官汉阳县丞 
　　吴文溥赠诗云诗豪兼书圣窃比张米颠 【南野堂诗话】 
　　吴廷楷字宪揆青浦人官吏部主事仓场监督工篆隶 【明斋小识】 
　　吴孝恪字恭十诸生工书法寺观碑碣多出其手 【宜兴县志】 
　　吴练江钱塘人篆法闻于京师 【张九钺陶园集】 
　　吴仰唐别号灭初老人歙人居扬州工篆隶刻章尤擅场 【程瑶田通艺录】 
　　吴兆杰本姓汪字隽千号漫公徽州 【飞鸿堂印人传作歙县】 人肆力于籀篆工摹刻行楷八分皆有法度 【同上】 
　　吴绍淓字淯南徽州人书法孙过庭 【扬州画舫录】 
　　吴迁号松乔官刑部司狱司工行草书善摹孙过庭祝枝山法迹 【泾县志】 
　　吴鉴字保三号玉青举人小楷工而捷日可得二万字旁及篆刻靡不工整 【同上】 
　　吴大绅字笏巢廪生小楷秀整参酌文董之间行书则摹海岳 【同上】 
　　吴抡字汝材庠生工行楷书篆隶亦古雅可喜有求之者穷日夜应之无倦色有拙山印谱一卷 【同上】 
　　吴锡麒字圣征号谷人钱塘人乾隆四十年进士官国子监祭酒 
　　宗室毓本曰先生不以书名而神韵秀雅波磔生动殆与诗古文词相等 
　　祭酒真行书圆秀自然兼有山舟梦楼两家长处 【郁栖书话】 
　　吴绍灿字澄野号苏泉歙人寄籍扬州乾隆四十年进士官编修工隶书 【吴锡麒撰传】 
　　吴俊字奕千号昙绣一号蠡涛吴县人乾隆四十年进士官山东布政使工行楷书于同时名家最近刘文清 【木叶厱法书记】 
　　吴俊行书佳品下 【国朝书品】 
　　吴纯字葆良号春林钱塘人乾隆四十二年拔贡生工书 【杭郡诗续辑】 
　　吴璥字式如号菘圃钱塘人乾隆四十三年进士官吏部尚书协办大学士 
　　钱仪吉曰林少穆尚书叹公笔意超妙入古初未尝以书名 【衍石斋记事稿】 
　　吴树萱字春晖一字寿庭初名杰字寅万号少甫 【一作黼】 俊弟乾隆四十五年进士官四川盐茶道 
　　工篆隶 【飞鸿堂印人传】 
　　吴廷选字戛韶号石亭荆溪人乾隆四十九年进士官侍读能书 【木叶厱法书记】 
　　吴云字润之号玉松长洲人乾隆五十五进士官卫辉知府 
　　林则徐跋吴玉松书册云年九十四神明强固灯下作蝇头书累纸不辍劲秀朗润几莫知为老翁笔也 
　　晚岁尚能作精楷 【师友集】 
　　吴文新字涤崖号近斋上元人乾隆五十六年拔贡授建平教谕工楷书 【江宁府志】 
　　吴名凤字竹庵乾隆五十七年举人官景德镇同知署抚州知府工篆隶 【宁津县志】 
　　吴芳培字霁菲号云樵乾隆五十九年进士官兵部右侍郎仁宗称其写作俱佳 【泾县志】 
　　吴华字松州钱塘人乾隆中由诸生官滕县知县书名噪都下 【杭郡诗辑】 

　　皇清书史卷五 

　　●皇清书史卷六 

　　义州李放■〈日良 〉逸纂录 

　　上平（六） 

　　七虞（三） 

　　○【上平】 七虞 【吴　乌　邬　殳　俞　喻　卢　苏　瞿】 

　　吴 
　　乌 
　　邬 
　　殳 
　　俞 
　　喻 
　　卢 
　　苏 
　　瞿 

　　吴 

　　吴映奎字文躔昆山贡生精六书篆隶 【苏州府志】 
　　吴翌凤字伊仲号枚盦本休宁人侨居吴郡乾隆三十一年入吴县学道光中卒年七十八 
　　鲍廷博曰书法秀逸手书秘册几及千卷今之钱罄室也 
　　吴岑渚吴人 
　　钱大昕半砚斋记云善行楷嗜金石刻 【潜研堂集】 
　　吴钧字陶宰别号玉田生华亭人篆隶入古摹古名印虽吴亦步苏啸民未之或先 【松江府志】 
　　隶法初唐苍劲秀润刻印师何雪渔 【飞鸿堂印人传】 
　　篆隶并工自可传世 【张祥河关陇舆中偶忆编】 
　　吴兆模字式之上元诸生七岁能书擘窠大字 【江宁府志】 
　　吴山字六峯江浦人工行草书 【同上】 
　　吴讱字搢书号芜衫晚号龙门山樵江浦诸生喜作擘窠大字 【同上】 
　　吴近光字训行号邵窠上元 【按金陵通传作江宁】 
　　诸生工书 【同上】 
　　吴鋐字云门上元诸生工书 【同上】 
　　吴浃字双溪上元诸生书学米氏天马赋 【同上】 
　　吴国俊字伯英上元人官福建盐大使书学文衡山一派 【同上】 
　　吴锺嵩宁阳人工小楷 【山东通志】 
　　吴茂黟县附贡生工书 【安徽通志】 
　　吴震黟县增生工书 【同上】 
　　吴干临淮诸生善真行书 【同上】 
　　吴肇凤阳人善书 【同上】 
　　吴苏桥歙人善书精篆籀 【赵怀玉亦有生斋集】 
　　吴继宽字小匏甫里人书法遒劲似张文敏 【苏州府志】 
　　吴三锡字师中号秋村长洲人以善书名行押师圣教序楷法宗砖塔铭俱能超诣 【吴翌凤怀旧集】 
　　少从郑迂谷廷旸学遂以书名尤工小楷求者麏集 【吴门耆旧集】 
　　有临池之癖有乞书者必求当意否则不惮屡易纸也 【苏州府志】 
　　吴锡嘏字介祉号菜香吴门人能书工篆刻 【吴门耆旧记】 
　　吴珽号啸峯元和人工书 【木叶厱法书记】 
　　吴耿光字秋河小楷秀劲 【同上】 
　　吴韺南海人工四体书 【同上】 
　　吴鑅字征甫增生字初法松雪继程率有刚健含婀娜之势 【川沙厅志】 
　　吴嵘字介如号石斋海宁诸生善书 【杭郡诗辑】 
　　吴廷榕字青士钱塘人官泰州知州精楷法 【师友集】 
　　吴琨字师钦号素吾诸生书宗颜鲁公晚师米家父子 【黄岩县志】 
　　吴冕字黟山歙人居杭州工草圣 【杭郡诗三辑】 
　　吴飞鹏字九程号远庵钱塘人尤工小楷书方整似颜鲁公予少时喜写书因延之于家日课数千字今架上读史方舆纪要续通鉴长编皆所写也 【李兆洛养一斋文集】 
　　吴宏基字让斋江宁人工书法 【金陵通传】 
　　吴乘诸生以书名 【无锡县志】 
　　吴昆榕字怀亮号茗香江西东乡人 
　　精篆隶 【江西通志】 
　　吴履字公之坦号竹虚别号苦茶头陀又号瓦山野老嘉兴人善作小篆予藏其为曾庶蕃中丞篆书七言楹帖文云无欲在心为至乐有功于世不虚生并篆书题款云宾谷中丞正捥瓦山埜老吴履书篆于苦木茶盦下押吴履竹虚两朱文方印此联纸本如新字大可七寸许匀圆秀健视渊如稚存两公殆又过之然诸书仅称其诗画及铁笔无及其能篆者故备着之 【木叶厱法书记】 
　　吴邦庆字霁峯霸州人嘉庆元年进士官河东河道总督喜临橅古帖寒暑不辍 【大清畿辅先哲传】 
　　按一字景唐 
　　吴荣光字伯荣号荷屋一号殿坦别号石云山人晚号拜经老人南海人嘉庆四年进士官湖南巡抚 
　　吴式芬撰墓志云书法出入欧苏诸家去肤存液 
　　粤东百余年来论书法推四家冯鱼山黎二樵吴荷屋张澥山鱼山字有气魄然执笔横卧全用偏锋二樵字有逸气而无腕力荷屋澥山皆能运腕皆得晋人用笔之意荷屋晚年老笔颓唐然字有意味澥山初时为欧所缚晚岁深于晋帖颇得帖意吴张二公一生所长自以书法为最也 【张维屏艺谈录】 
　　荷屋暇则学书取诸家法帖鉴别参证之 【张维屏松心文抄】 
　　按中丞刻有筠清馆法帖又着有帖镜辛丑消夏记历代名人年谱诸书惟帖镜未见传本 
　　吴嵩梁字子山号兰雪昆榕弟嘉庆五年举人官黔西知州不以书名而所作小行楷亦秀健不失法度 【木叶厱法书记】 
　　书法苏米 【书画过目考】 
　　吴玉堂字黼庭光州人嘉庆七年进士官殿试考试试差皆左手书奏折小字更奇 【姚元之竹叶亭杂记】 
　　吴荫松字景岚号联厓嘉庆七年进士官襄城知县善楷法 【抚宁县志】 
　　吴存楷字端父号缦云钱塘人嘉庆十年进士官当涂知县善隶书纯用汉人法与曲阜桂馥绝相似 【杭州府志】 
　　吴侍曾字泰孙号竹泉海丰人嘉庆十三年进士官吏部文选司主事 
　　吴重憙曰书法平原日临争座帖一过 【石莲庵文钞】 
　　吴慈鹤字巢松号韵皋别号岑华居士又号凤巢山樵吴县人嘉庆十四年进士官国子监祭酒 
　　刘杰曰工书 
　　褚逢椿曰所临黄庭经龙藏寺碑结体精密字势飞动盖得力于锺绍京而参以董香光 【行素斋文集】 
　　吴其浚字瀹斋一字季深号雩娄农固始人嘉庆二十二年第一人及第官山西巡抚 
　　郭尚先曰工小楷 【芳坚馆题跋】 
　　吴瀹斋奉敕临柳诚悬大达师碑特赐松雪斋砚屡奉敕书马赞心经 【祁寯藻谷曼谷九亭集】 
　　有书名 【铁槎山房闻见录】 
　　予藏中丞楷书楹联文云快史独披千古论异花分占四时天上款融甫五兄字大如小儿拳纸长不盈二尺笔致秀健可入佳品 【木叶厱法书记】 
　　吴介祁字希三嘉庆二十四年举人官合肥训导工书翰尤精李少温篆法 【宜兴县志】 
　　吴式敏字平山侍曾子嘉庆二十五年进士官安襄郧荆道工楷法 【山东通志】 
　　按一字逊甫号春巢 
　　吴涟字筱川如皋诸生书法华亭 【潘际云清芬堂集】 
　　吴瑗字云侍工书 【无锡县志】 
　　行楷有晋唐风格 【戴延年抟沙录】 
　　吴绍唐字叶峯无为庠生书法秀健近率更 【庐州府志】 
　　吴召宏无为附贡生选从九品不就工书 【同上】 
　　吴询字重约号湘麓一号画溪县学生工隶楷 【桐城耆旧传】 
　　吴巨珩字儒怀号白厓书法得晋人遗意 【同上】 
　　吴培因全椒诸生善行楷 【安徽通志】 
　　吴逊三飞鹏子亦工书 【养一斋集】 
　　吴育字山子号艾斋吴江诸生 
　　常州李兆洛泾县包世臣盛称山子古文及篆隶 【苏州府志】 
　　工四体书篆法尤美 【常州府志】 
　　刘逢禄曰心通仓籀笔勒金石吾不如吴山子 【刘礼部集】 
　　吴育篆及行书佳品上 【国朝书品】 
　　吴德旋字仲伦宜兴贡生 
　　自云少年时笃好韩退之诗文见退之有性不喜书之语即亦绝不措意三十后有所激发于为书亦甚嗜之而在侪辈中质最劣然以质之劣也而思之较深于古人之所以离合得失实能心知其故但运之于手不能如吾意之所欲出耳 【初月楼文钞】 
