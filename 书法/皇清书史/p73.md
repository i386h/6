<!-- { "loadSidebar": true } -->
　　顾文澄字星湄号寄翁余杭人咸丰八年岁贡工篆隶 【同上】 
　　顾焱字俊夫无锡优贡工书 【书画家笔录】 
　　顾印愚字华园改字印伯号所持晚号塞向翁华阳人光绪五年举人官湖北知县行楷秀逸所作诗札人争藏之 【永怀堂先友记】 

　　傅 

　　傅山初名鼎臣字仁仲改字青主一字青竹号啬庐一号公之他别号石道人亦曰朱衣道人 【按丁宝铨撰年谱云先生别号又曰随厉六持丹崖翁丹崖子浊堂老人青羊庵主不夜庵老人傅侨山侨黄山侨黄老人酒道人酒肉道人以喜苦酒称老檗禅以受道法于龙池还阳真人故一名真山或署侨黄直山又曰五峯道人曰龙池道人曰龙池闻道下士曰观化翁曰大笑下士前尘梦影录云先生又号西北之西北老人放所见先生书画款识又有侨山松侨空山九峰虹窠土堂犹人诸号】 
　　阳曲人明贡生康熙十八年举鸿博征至都称病不与试授官中书辞归自作家诫云吾八九岁即临元常不似少长如黄庭曹娥乐毅论东方赞十三行洛神下及破邪论无所不临而无一近似者最后写鲁公家庙碑略得其支离又溯而临争坐颇欲似之又进而临兰亭虽不得其神情渐欲知此技之大槩矣老来不能作小楷然于黄庭日庌其微裁欲下笔又复千里 【霜红龛集】 
　　书法宗王右军得其神似赵秋谷推为当代第一时人宝贵得片纸争相购先生亦自爱惜不易为人写不得己多为狂草□之非所好也惟太原段帖乃其得意之笔母丧贵官致赙作数行谢贵者喜曰此一字千金也吾求之三年矣其宝重如此 【刘绍攽撰传】 
　　工书自大小篆隶以下无不精尝自论其书曰弱冠学唐晋人楷法皆不能肖及得松雪香山墨迹爱其圆转流丽稍临之则遂乱真矣己而乃愧之曰是如学正人君子者每觉其觚棱难近降与匪人游不觉其日亲者松雪曷尝不学右军而结果浅俗至类驹王之无骨心术坏而手随之也于是复学颜太师因语人学书之法宁拙毋巧宁丑毋媚宁支离毋轻滑宁真率毋安排君子以为先生非止言书也 【全祖望撰传】 
　　工分隶及金石篆刻 【池北偶谈】 
　　书法晋魏正行草大小悉佳曾见其卷幅册页绝无毡裘气 【大瓢偶笔】 
　　嵇曾筠曰临池得二王神理 
　　傅青主如蚕丛栈道级幽梯峻康衢人裹足不进 【国朝隶品】 
　　先生为国初第一流人物世争重其分隶然行草郁勃更为殊观也尝见其论书一帖云老董只是一个秀字知先生于书未尝不自负特不欲以自名耳 【芳坚馆题跋】 
　　隶体奇古与郑谷口齐名 【沈涛瓢庐诗话】 
　　傅山草书能品上 【国朝书品】 
　　放按先生之书以小正书为第一行草次之分隶又次之予旧藏其手书霜红龛诗稿小楷卷子绝精辛亥秋为人盗去惜哉 【又藏山水一册多以古篆题款】 
　　傅以渐字于盘号星岩聊城人顺治三年第一人及第官武英殿大学士加太子太保书法瘦硬秀骨天成仿佛邢太仆 【山左诗钞】 
　　傅亶初字上生顺治十五年进士官池州府推官善书 【高密县志】 
　　傅眉 【按惠栋松厓笔记作眉宗】 字寿毛 【按桂馥国朝隶品作德髦】 一字须男号竹岭别号眉道人亦号我道人山子 
　　傅山撰行略云书法篆则李斯玉着隶则孔宙宗圣侯梁鹄锺繇楷草急就则张芝索靖二王欧褚北海鲁公皆无所不临图印不大为朱文专为白文汉章甚精尤妙于铜者大得八分玺法之意 【霜红龛集】 
　　刘绍攽曰亦精书法 
　　傅德髦如小欧阳作集古录目录不失家法 【国朝隶品】 
　　王椒畦尝述傅青主征君一事征君偶于醉后作草书而卧其子眉亦能书见而效之潜以已书易置几上征君醒而起见几上书愀然不乐眉请其故征君叹曰我昨醉后偶书今起视之中气已绝殆将死矣眉惊愕跽白易书事征君曰然则汝不食麦矣后果如言 【鸥陂渔话】 
　　傅仁字寿元眉弟 
　　傅眉哭弟诗云小楷爱遒媚专心习破邪 【我诗集】 
　　傅廷彝字禹叙上海人工行草与朱士炘抗行 【松江府志】 
　　真法锺草法大王 【大瓢偶笔】 
　　傅上襄字波平号匡山兰邑人康熙八年举人官嵩县教谕工书法 【张伯行撰墓志】 
　　傅瑜字握玉号拙士太平例贡生寄意临池前代法书颇事向往 【王奂曾撰墓志】 
　　傅莲苏字长芳山孙官灵石训导 
　　卢文弨曰莲苏逮事乃祖书法亦有祖风青主笔倦往往令其代作署己名非故旧具精鉴者莫能辨也 
　　傅王露字良木号阆林一号玉氏晚号信天翁会稽人康熙五十四年第三人及第官中允诗翰俱妙 【木叶厱法书记】 
　　傅琳字玉良号菱湖建水人临安府学生工楷书清刚瘦劲有晋人意 【傅为纻撰家传】 
　　傅有铎字天木英山贡生善草书 【六安州志】 
　　傅寿彤字青余一字玉叔号淡琴贵筑人咸丰三年进士官河南按察使工书师何道州 【清乐堂随笔】 
　　傅以让字颖季丹徒人寓宣城临池不倦书亦秀劲 【餐 【餐：飡】 芍华馆诗钞】 
　　傅之奇字凝人宜兴人善行楷 【书画家笔录】 
　　傅瀚字兰槎山阴人官江苏知县工书法用笔在米董之间 【同上】 

　　皇清书史卷二十七 

　　●皇清书史卷二十八 

　　义州李放篱裳纂录 

　　去声（二） 

　　八霁 
　　九泰 
　　十卦 
　　十一队 
　　十二震 
　　十三问 
　　十四愿 
　　十五翰 
　　十六谏 
　　十七霰 
　　十八啸 

　　○　 【去声】 八霁 【计　继　惠　桂　厉　励　卫】 

　　计 
　　继 
　　惠 
　　桂 
　　厉 
　　励 
　　卫 

　　计 

　　计南阳字子山号罍斋华亭人明诸生 
　　善书 【松江府志】 
　　朱彝尊曰顺治初云间几社诸子多有存者后进领袖诗称吴懋谦益六书称计南阳子山 
　　工行楷 【江苏诗事】 
　　计士耆 【按江苏诗征误其姓为许】 字少颖丹旋 【旋：徒】 人 
　　汪树琪飞鸿印谱跋略云予与临海秦抹云论篆法抹云尝语其所知青田韩君介圭丹阳计君少颖皆工篆 
　　计保斋一号梅癯秀水人善书 【计楠墨绿赘稿】 

　　继 

　　继昌拜都氏字述之一作述亭号莲龛满洲正白旗人嘉庆五年举人宫 【宫：官】 浙江布政使 
　　书尤得晋唐风味于近人独逼肖刘文清公 【师友集】 

　　惠 

　　惠桢祥延安人年二十三以勋冑任川沙营参将工书 【川沙厅志】 
　　惠绳 【按南浔刘氏所刻叶渔闲闲录绳作纯】 
　　佑字岘阳元和人工书宗颜柳着法帖平 【苏州府志】 
　　惠龄萨尔图氏字椿亭号瑶圃蒙古正白旗人由翻译官至陕甘总督谥勤襄 
　　工书 【王文治快雨堂题跋】 
　　工书 【吴文溥南野堂笔记】 
　　惠兆壬原名润字秋韶仁和人道光二十年举人工书精鉴别 【木叶厱法书记】 
　　工书徐西涧赞叹不去口 【墨林今话】 
　　近惠秋翁集古类帖编次成四卷手书四巨册搜罗宏富足资考证 【前尘梦影录】 
　　惠庆滋字春农咸丰元年举人官山西候补同知书法秀整 【抚宁县志】 

　　桂 

　　桂馥字冬卉号未谷一号老菭别号渎井复民亦曰肃然山外史曲阜人乾隆五十四年进士官永平知县善分隶得孔寅碑之神论者以为山左第一着有国朝隶品兼工指书复初斋集有题桂未谷指头八分歌行楷书亦瘦秀飘逸自成一家尝自撰楹语云愿与不解周旋人饮酒难为未识姓名者作书吴谷人洪稚存皆为之书予并得寓目尤精篆刻所著续三十五举及缪篆分韵印人咸奉为圭臬云 【木叶厱法书记】 
　　按嘉庆七年卒年七十 
　　诗才隶笔同时无偶 【阮元小沧浪笔谈】 
　　马履泰序略云工八分脱手辄为人持去 
　　孔宪彝序略云工书分隶窥汉人堂奥片楮只字海内争购之得其传者历城郭敏盘掖县翟云升称最 
　　以分隶篆刻擅名 【名人尺牍小传】 
　　伊墨卿桂未谷出始遥接汉隶真传桂能缩汉碑而小之愈小愈精 【退庵书画跋】 
　　张维屏曰百余年来论天下八分书推桂未谷为第一 【松轩随笔】 
　　未谷分书平者谓百余年来无出其右 【甘泉乡人稿】 
　　隶书直接汉人零篇断楮可作两京碑碣观济南五龙潭上有先生篆书一联云上荫乔木下翰寒泉坐待禅僧暝留野客乃集水经注与白香山语就一枯木擘为二片以指书其上刻之故较他书尤古茂 【息柯杂着】 
　　钱泳自幼即喜隶古书时南伊北桂之名噪天下泳先识伊太守颇易之后遇桂大令乃大折服遂避而学唐人 【苏州府志】 
　　胡七芝记钱鲁斯语谓未谷作书迟缓一刻只成五六字 【雪桥诗话】 
　　桂芳字子佩号香东满洲镶蓝旗人嘉庆四年进士官漕运总督谥文敏行楷书颇流丽可喜 【木叶厱法书记】 
　　桂青万字鷟文贵池岁贡官宣城训导善书 【安徽通志】 

　　厉 

　　厉鹗字太鸿一字雄飞别号樊榭山民钱塘人康熙五十九年举人荐鸿博 
　　厉鹗东城杂记手稿本涂乙审善缮写雅逸又在宋椠元刊之外 【善木书室藏书记】 
　　按予家抱竹居藏征君辽史拾遗稿本书法古拙有致松生以雅逸目之不缪也 
　　厉志字心甫号骇谷别号白华山人定海诸生 
　　王焘曰书法寝馈晋唐别开蹊径林文忠许为王梦楼后一人戴醇士谓如杨少师得意笔 
　　书法学明人尤精行草 【墨林今话】 

　　励 

　　励杜讷字近公 【按号澹园】 静海人初以杜姓为生员精楷法康熙二年纂世祖实录诏选善书之士公试第一书成议叙授福宁州同命留南书房行走食六品俸举博学鸿词科未中选会殿门易额敕翰林官书禁扁皆不称旨惟公书报可十九年特旨授编修官至刑部右侍郎四十二年薨于任年七十有六谥文恪赠礼部尚书 【先正事略】 
　　工书 【静海县志】 
　　闻励文恪公剪方寸纸一百片皆书一字于其上片片向日迭映无一笔丝毫出入 【阅微草堂笔记】 
　　励廷仪字式令号南湖杜讷子康熙三十九年进士官至刑部尚书谥文恭 
　　公书尤超学王圣教而兼涉虞褚 【扬翰归石轩画谈】 
　　王芑孙论书绝句十二首其论励文恭一首云元晖迥不逮元章老励当初果擅埸 【埸：场】 曾见琉球笺一幅河南墨法极清苍 
　　励宗万字滋 【一作子】 大号衣园廷仪子康熙六十年进士官刑部侍郎以事落职复官光禄寺卿 
　　陈兆仑撰神道碑云善作大小字自六七岁时即以书为戏尝题其家塾门阖曰有敢持尺绢寸纸过此者必取书不贷书法力追晋人得其韵度每奉敕写经书及自进诗册辄蒙褒异赏赐无算励氏世仿米书 【复初斋集】 
