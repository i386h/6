<!-- { "loadSidebar": true } -->
　　行书草法亦自通神 【静志居诗话】 
　　精楷法 【明遗民诗钞】 
　　书法遒劲有晋人风度 【今世说】 
　　书法在晋唐之间 【国朝诗别裁集】 
　　善书得李北海笔法 【名人尺牍小传】 
　　王光承字玠右上海 【按一作金山】 人明诸生善草书王贻上斋中三吟咏徐昭法金孝章画及玠右草书 【初月楼闻见录】 
　　王昌纪字永侯上海人明诸生手辑藏书万余卷蝇头细书至老不衰 【松江府志】 
　　王用俊长洲人明诸生工书法 【苏州府志】 
　　王运泰字开儒当涂人明岁贡生工行楷 【安徽通志】 
　　王鸿业字君调号千秋鄞人明诸生楷书遒逸晚岁犹能作蝇头小字 【郑梁寒村文集】 
　　王弘嘉字玉质号云隐华阴人工书法 【华岳志】 
　　屈大均宗周游记云玉质善大书以予爱华中古丈夫洞因书古丈夫洞草堂六字见赠 【翁山文外】 
　　王弘撰字文修号无异一号山史弘嘉弟明监生康熙十八年荐鸿博以疾辞 
　　工书法 【带经堂诗话】 
　　书法逼真右军 【鹤征前录】 
　　工书 【名人尺牍小传】 
　　王锡阐字寅旭一字昭奂号晓庵又号余不吴江人乙酉以后忍饥杜门着古衣冠尺牍多用篆体作楷书 【雪桥诗话】 
　　王楫字汾仲黟县人居江宁年近九十书法尤妙 【遗民集】 
　　王伯和别号龙邱山人工书过铭簠有诗赠之 【檇李诗系】 
　　王嗣翰字侍臣邵阳人善临池 【沅湘耆旧集】 
　　王瑞国字子彦号书城别号麋径先生太仓人明天启元年举人顺治十四年选增城知县 
　　吴伟业寿王子彦五十云九成宫体银钩就自注云善欧体 
　　王铎字觉斯号石樵别号痴僊道人一号雪山道人孟津人明天启二年进士宏光时入阁国朝官礼部尚书顺治壬辰卒年六十一谥文安 
　　正书出自锺元常虽模范锺王而能自放胸臆 【无声诗史】 
　　王觉斯写字课一日临帖一日应请索以此相间终身不易 【倪氏杂记】 
　　工书法有儗山园石刻诸体悉备 【画征录】 
　　王铎书得执笔法学米南宫苍老劲健全以力胜然体格近怪祇为名家 【梁巘评书帖】 
　　善八分其真行书尤深入南宫之室近代学米者无以过也 【亦有生斋文集】 
　　此老小楷流传绝少予尝以华山碑册索题于张韩山方伯张见王跋叹为至宝过于本碑谓可扫却琅华各种恶字张南山郡丞见之亦自诧眼福之奇 【退庵书画跋】 
　　孟津书苍郁雄畅兼有双井天中之胜观儗山园帖乃知孟津于古法耽玩之功亦自不少其诣力与祝希哲正同 【芳坚馆题跋】 
　　书宗魏晋名重当代与董文敏并称有儗山园帖行世 【名人尺牍小传】 
　　王觉斯如壮夫挽强徒以力矜不必中的 【国朝隶品】 
　　王铎草书能品下 【国朝书品】 
　　吾家先世藏孟津真迹至富如诗笺尺牍各种大半刻入敬和堂法帖中后此又得宝鸡党于姜相国崇雅所藏华原雪山图纨扇边纸有孟津小楷跋百余名遒丽精严视长乐梁氏所称之华山碑跋尤为神妙又有王氏家诫文稿一篇雄奇跌宕在争坐非花诸帖之间亦复胜琅华诸刻 【木叶厱法书记】 
　　近又见文安为程功所作山水册画皆细笔题皆小楷允称墨宝 【同上】 
　　王无咎字藉茅铎子顺治三年进士官江南左布政使工草书 【一统志】 
　　今京师懒眠胡同水月庵之扁系王藉茅所书翁苏斋诗所谓孟津王学士那遽献追羲者也 【郁栖书话】 
　　王士祯 【本从示从真避讳追改】 字子真一字贻上号阮亭别号渔洋山人一号厂羴提居士晚号诗亭逸老山东新城人顺治十二年进士官至刑部尚书乾隆中补谥文简 
　　宋荦撰神道碑云书法高秀似晋人雅不欲以此自多人以绢素求书辄令子弟代惟二三同好间答书必亲作其手迹皆藏弆之【西陂类稿】 
　　王弘撰王雅宜字卷跋云阮亭于书得老宗家外拓特胜以视此卷不啻过之 【砥斋题跋】 
　　陈奕禧褚河南枯树赋拓本跋云今人惟新城总宪学之极得其神先生海内文儒不肯以一艺名有求书者必命门弟子代笔从不轻作门弟子欲得先生书辄假问字奏记先生随意落札便藏弆以为至宝或稿纸传写即涂抹点勘者皆装潢成册 【隐绿轩题跋】 
　　楷书之精逼真褚公枯树赋 【鹤征录】 
　　孙星衍撰传云九岁能作草书 【五松园文集】 
　　先生本不以书名亦有若无意于书而柔闲萧散有晋唐风味虽名书巨手亦不能不让其出一头地此其故不在行墨间也 【退庵书画跋】 
　　予藏文简楷书小直幅描金蔚蓝笺本自书所作寿刘太夫人七律一首字大如钱逼褚公枯树赋下款刑部尚书王某盖公晚年笔也 【木叶厱法书记】 
　　王士鹄字志千号太液士祯族兄诸生 
　　少工书于楷法尤精好自写书至老不衰尤嗜古法书每得一旧拓本装潢藏弆暇即展玩临摹以为娱乐 【王士祯蚕尾山房文】 
　　王悃字纯生号点苍广宗人顺治十四年举人工行草 【畿辅通志】 
　　王勖字次重顺治十六年进士官编修书法颜鲁公 【大兴县志】 
　　王维坤字幼舆号鹅知长垣人顺治十八年进士 
　　工书 【聪山集】 
　　王九鼎字金铉号菉庵陕西咸宁人顺治十八年进士官吏部稽勋司郎中工书法 【蚕尾文】 
　　王之梅字雪棱郴州人顺治中贡生善篆书 【沅湘耆旧集】 
　　王南伯余姚人文成后国初官游击工书 【上同】 
　　案陈迦陵有赠溧阳王参戎满江红词题下自注云名嘉善余姚人新建后裔有儒将风未知即南伯否 
　　王以恩字霖苍永年人书学黄庭得其神骨 【申涵光聪山集】 
　　王言字纶紫休宁人工篆书出赵凡夫之上隶追中郎行楷亦各尽其妙 【寄园寄所寄】 
　　王炳鄞县国学生善书 【陈劢运甓斋文稿】 
　　王乃昭别号乐饥翁常熟人善书法 【黄丕烈士礼居藏书题跋】 
　　按乃昭喜钞书有懒髯槐隐诸印 
　　王熹儒字歙州号勿斋兴化人工书 【扬州画舫录】 
　　小行楷书神似山阴擘窠入颜柳之室人得其翰墨珍逾尺璧 【兴化县志】 
　　王方魏字大名号芗城江都人工书得晋人最深 【扬州画舫录】 
　　善书法有朱释十七帖一部里人重其人得其所书至今传之 【北湖小志】 
　　书法学柳谏议 【淮安英灵集】 
　　王涵埙字汉珠 【按号慕劬】 
　　官榆林府神木同知工书 【曲周县志】 
　　王元镳字玉乘康熙二年进士 【按畿辅先哲传云官中书】 
　　草书楷法皆工 【成安县志】 
　　王宾字仔园江都人康熙二年举人善书法 【甘泉县志】 
　　王鸿绪原名度心字季友号俨斋别号横云山人华亭人康熙十二年进士官户部尚书 
　　张百行撰神道碑云精研书法奄有魏晋以来诸家之长挥毫落纸人争藏弆 
　　宋琬横云山人集序畧云善行草 【安雅堂集】 
　　徐倬序畧云工八法在北海南宫之间 【道贵堂集】 
　　王俨斋师米而失其秀润之气 【大瓢偶笔】 
　　王鸿绪得执笔法学董玄宰腴润有致然不免弱耳 【梁巘评书帖】 
　　王昶俨斋司农临李北海米元章书册跋云擅鉴别工书翰与高江村相上下钱文端公尝谓其大书行草绝类襄阳信然 【春融堂集】 
　　以词翰负盛名 【江苏诗事】 
　　王鸿绪行书佳品上 【国朝书品】 
　　王斗机字仲璇号云岩华阳人康熙十五年进士官滕县知县学鲁公书法笔力苍劲有神 【刘荫枢炳烛子集】 
　　王奂曾字符亮又字思显号诚轩太平人康熙十五年进士官湖广道监察御史 
　　王士颙曰伯祖年八十四岁所书点画端楷大如豆许虽少年人不及也 【旭华堂集附录】 
　　王方谷字金粟直隶新城人明贡生康熙十八年举鸿博授中书善书获其只字者如获重宝家苦贫时典字餬口片纸辄数十金衣食稍裕必赎而焚之 【畿辅通志】 
　　王顼龄字颛士号瑁湖晚号松乔老人鸿绪兄康熙十五年进士由太常博士举鸿博授编修官至大学士谥文恭书法香光秀劲有体 【木叶厱法书记】 
　　王喆生字甫醇一字醇叔号素岩青浦人康熙二十一年进士官编修工分隶 【同上】 
　　王睿章字贞六号曾麓上海诸生精大小篆摹印精工浑厚足继何雪渔苏啸民之后年九十八 【海曲诗钞】 
　　南汇人工铁笔学古而无迹自谓妙处全在神韵名与莫秉清张智锡鼎峙有醉爱居印赏 【松江府志】 
　　王岳生仁和人善书与丁景鸿齐名 【杭郡诗辑】 
　　王道醇字利仁号岩求少工篆隶不轻以酬应朱竹垞请见不可曰吾宝吾技人知何为哉后竟不复见人以布衣终年四十六 【江南通志】 
　　王瓒字子中号洁斋增广生童时即工书法 【王耕心正定王氏家传】 
　　王鼎字禹夫凤阳岁贡生工篆籀 【安徽通志】 
　　王瑷怀远人好古精篆书 【同上】 
　　王云字青士号南溪六合廪贡生工书 【六合县志】 
　　王亦将一名翼将字义将上元人字体飘逸 【金陵诗征】 
　　王养性上元人以行草名 【同上】 
　　王谢字晋人上元人善篆隶 【金陵通传】 
　　王上谋字贻孙庐陵人 
　　王赠芳曰有书名 【慎其余斋文集】 
　　王启睿字圣临一字圣思号玉琴又号玉烟淄川诸生书法绝似邢太仆 【山左诗钞】 
　　王序原名式字石文福山廪贡生善书法 【山东通志】 
　　工书法摹右军笔意得其神 【车云墓撰传】 
　　王永誉字孝扬西安人隶汉军旗镇海将军国光子袭一等男爵官松江提督 
　　能书 【三冈识略】 
　　王闻晋字晋侯丹徒人康熙三十一年任江浦训导工琴书 【江宁府志】 
　　王荣赐字履臣号樗庵正定人康熙三十五年举人官莱州知府工书学苏子瞻得其神似 【家传】 
　　王荣遘字逢年别号萝村居士正定人由国子监生考授县丞书法米元章得其神髓题璧尤工 【同上】 
　　王荣增号梅蹊别号杯隐子正定人官古田县丞工擘窠书 【同上】 
　　王庭侯字绍公号晴壑高密人康熙三十七年拔贡官蒙阴教谕书法争座位帖得其神仁皇帝东巡于店壁见之叹赏移时诏有司访其人先生以老病辞 【山左诗续钞】 
　　王采初名寀字同侯康熙四十三年贡生书法逼晋人 【宝坻县志】 
　　王苹字秋史号蓼谷历城人康熙四十五年进士官成山卫教授五十九年卒年六十 
　　彭维新曰工隶书 【墨香阁集】 
　　王謩字孝征太仓人康熙四十五年进士官广东巡抚书法劲妩得力香光 【木叶厱法书记】 
　　放按謩为侍郎原祁之子 
　　王遵扆字箴六号秋厓一号问狂太仓人康熙五十一年进士官检讨 
