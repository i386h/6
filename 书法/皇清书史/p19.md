<!-- { "loadSidebar": true } -->
　　陈昌齐字宾臣号观楼海康人乾隆三十六年进士官浙江温处道能书着有临池琐谈一卷 【木叶厱法书记】 
　　陈崇本字伯恭号榕圃一号弢园淮子乾隆四十年进士官宗人府丞署左副都御史精楷法深于唐人碑版银钩铁画劲妩绝伦所居名万墨斋图籍碑帖收藏极富成哲亲王翁阁学诸公皆极推重之 【同上】 
　　擅书名 【退庵书画跋】 
　　陈崇本小真书佳品下 【国朝书品】 
　　陈柄德字伯谦一字吉甫江阴人乾隆四十二年拔贡官旌德知县工书出入苏米而归之颜柳以画沙印泥力透纸背为宗 【李兆洛养一斋集】 
　　陈廷庆字兆同号古华晚号非翁基孙乾隆四十六年进士官辰州知府升道员精八法名所居曰肄书簃尝倩人刻书隐及五十方能学晋书两小印又有五十学书图题咏如林赵收庵司马为之赞云云间之书籍籍董陈君处厥后几轶其尘罢官后游西湖卒于圆庆山房 【木叶厱法书记】 
　　善书初师赵董后专学晋人出入锺繇皇象间有法帖集古录若干卷 【松江府志】 
　　陈万青字远山号湘南浙江石门人乾隆四十六年进士官侍讲学士 
　　潘学敏曰湘南幼时蔡梓南先生授以笔法故兄弟俱有书名 
　　陈万全字轶羣一作越羣号梅垞一号悦琴万青弟乾隆四十九年进士官兵部左侍郎 
　　杨伦贺陈梅垞侍讲纳姬诗云银钩楷法擅临池自注云善书 【九柏山房集】 
　　二陈书学赵荣禄而失之软媚杨大瓢平孙树峯书谓有巿井气吾于二陈亦云 【木叶厱法书记】 
　　陈吉冠字嘉甫江西新城人乾隆五十四年举人工书法尤擅八分劲厚有韵非常人所能逮 【姚鼐撰墓志】 
　　陈元字廷扬号椒厓江阴人乾隆五十四年副贡 
　　吴龙见赠句云书逼容台待酒醺 【薛帷诗抄】 
　　陈桂生字芗谷号云柯兆仑孙乾隆五十四年优贡官江苏巡抚署总督工八法 【杭郡诗三辑】 
　　陈希祖字稚孙一字敦台号玉香一号玉方江西新城人乾隆五十五年进士官浙江道监察御史 
　　陈用光撰事畧云玉方十一二岁从塾师鲁东生学擘窠书辄工里中人辄来求书及成进士书益进嘉庆壬戌癸亥以后遂大成踵门求书者益多书名满京师识者谓自刘石庵相公外无与颜行者也玉方于书笃好董思白闻人有董氏墨迹辄从假观之当其观时寝食俱废其所别董书之真伪辄当凡董氏书之流传者其为中岁及晚年作玉方辄以意决之不假考证年月而人皆以为有神契也 【太乙舟文集】 
　　顾莼撰墓志云书名独盛四方来都者多方求得片纸只字以为荣其论书二王后独董香光得真传近时惟张文敏刘文清为法嗣识者亦谓本朝书家可与张刘鼎足者惟先生 【思无邪堂文集】 
　　工书得董文敏晚年神髓 【名人尺牍小传】 
　　包世臣书陈云乃集其先公写废寿幛字为四言诗卷后云故侍御玉方先生以书名宇内称为华亭后身华亭为近世书宗执笔者莫不学劣者不能似优者得其形盖由未悉华亭源流所自也华亭受箓于季海参证于北海襄阳晚皈平原而亲近于柳杨两少师故其书能于姿致中出古淡为书家中朴学然能朴而不能茂以中岁深染襄阳跳荡之习故行笔不免空怯出笔时行偏竭也侍御酷似华亭而导源平原故形神皆肖异于世之学华亭者然侍御尝谓世臣曰二百年士大夫善学华亭者惟诸城耳则其宗旨盖亦主于求变而侍御之卒不变者则年为之也然侍御终身未染襄阳故姿致逊华亭而下笔实近茂则其自得固别有在矣 
　　陈希祖行书能品下 【国朝书品】 
　　侍御书远宗右军鲁公近法董思白得晋人空圆之妙自张司寇刘相国外无有伦比 【见闻随笔】 
　　陈楙本字季驯崇本弟乾隆五十七年乡试第一官范县泰安等知县善鉴能书喜蓄名砚多至数百方好事家争以诗乞之着有归云草堂诗集乐莲裳刘芙初吴兰雪包慎伯诸人皆有平识稿本今藏其从孙宝生大令实铭处予曾假读并署观款于册尾云 【清乐堂随笔】 
　　陈希曾字集正号雪香一号锺溪希祖弟乾隆五十八年进士官工部右侍郎亦学思翁晚年书得其冲和之致惟天资学力俱逊于乃兄故第五之名不及骠骑之烜赫耳然就其所得者已足与潘榕皋吴竹桥辈相轧矣 【木叶厱法书记】 
　　陈廷桂字子犀号梦湖乾隆六十年传胪官至奉天府丞兼提督学政善书 【和州志】 
　　按一字犀林又字香谷 
　　陈楘字洛如海宁人官直隶布政司经历 
　　髫年能作擘窠书方观承督直时尝延其入署令书清慎勤三大字今节署所悬九龄童子书之榜是也 【庸闲斋笔记】 
　　陈大用字树斋华亭人世袭一等子爵官松江提督 
　　书法赵松雪 【朱海妄妄录】 
　　钱大昕题树斋听雨图云英卫之武虞褚文威名儒雅兼一身朝挽强弓午挥翰腕力劲欲回千钧 
　　陈广宁字靖侯号默斋山阴人由世袭云骑尉官至腾越镇总兵文章词翰金石图书无不研究 【履园丛话】 
　　疏景埙号除夫江宁人官雷州知府书法自成一家大小字俱别致 【咫闻录】 
　　陈明善号野航一号亦园阳湖人官知府 
　　洪亮吉曰工书 
　　陈以纲号竹庵海宁贡生 
　　善分隶学鲁峻碑着隶释又续若干卷 【复初斋集】 
　　工篆隶 【徐书受教经堂集】 
　　陈阶琛字琅璈号韬山吴江国子生精六书 【吴锡麒有正味斋文集】 
　　陈元基字复生号小梧吴县诸生工晋唐小楷 【吴翌凤怀旧集】 
　　陈屺望字垔斋娄县诸生寓青浦与兄屺瞻咸以诗字鸣 【明斋小识】 
　　陈墉山阳人着有国朝人书平 【淮安府志】 
　　陈允昌号悟堂庠生善书 【阜宁县志】 
　　陈启明字旭东工草书 【同上】 
　　陈其纲字纪堂历城诸生善书法 【山左诗合抄】 
　　陈风字抡章号巽来建宁增生善书 【徐时作撰墓志】 
　　陈昂泰字青夫诸生书法苍劲类颜柳玉屏石碑是其遗迹 【厦门志】 
　　陈基贤号竹友善大小书笔法端凝一时独擅 【同上】 
　　陈治灿字奎峯能篆书 【同上】 
　　陈章字丹绮桐城诸生善楷书 【安徽通志】 
　　陈世芳字香圃江宁人工书尤善擘窠大字 【江宁府志】 
　　陈凤翥字行一江宁人长子缃字石房次子纬字星罗皆工吟善擘窠书 【金陵通传】 
　　陈庆生字谷原廪贡生工书法 【六合县志】 
　　陈克恕字体行一字健清号目耕一号吟香海宁人 
　　查莹篆刻针度序畧云吟香博雅能文好集古名人法帖尤工篆隶摹印其余技也 
　　陈沆庠生以善书闻 【黄岩县志】 
　　陈同文字翰青号诵帚慈溪副贡生官靖安知县书法右军晚年尤朴茂可喜 【两浙輶轩续录】 
　　陈华祝仁和举人嘉庆初官宁津知县以善书名 【宁津县志】 
　　陈鳣字仲鱼号简庄璘子嘉庆元年举制科三年举人工各体书兼擅飞白 【木叶厱法书记】 
　　周春曰近人作飞白者张苞堂飞而不白陈仲鱼白而不飞 
　　陈希濂字秉衡号瀔水钱塘人嘉庆三年举人工饿隶书 【杭郡诗续辑】 
　　陈寿祺字恭甫号梅修一号苇行又号左海晚号隐屏山人闽县人嘉庆四年进士官御史书亦苍逸 【郁栖书话】 
　　陈文述原名文杰字隽甫一字云伯号遹庵晚号退庵钱塘人嘉庆五年举人官全椒知县所作真行书笔拙而姿秀宜于题跋 【木叶书 【书：厱】 厱 【厱：书】 
　　法记法】 
　　按时之子 
　　自云予幼时尝从曹墨琴夫子学书 【西泠闺咏】 
　　陈用光字硕士一作石士又作实思号瘦石希祖从父嘉庆六年进士官礼部侍郎 
　　法式善题用光尺牍后诗云君不工书书特妙亦拙亦涩亦危峭 
　　陈嵩庆原名复亨字复庵号荔峯一号声谷文述族兄嘉庆六年进士官吏部侍郎 
　　擅八法名噪海内 【杭郡诗三辑】 
　　陈杲字宣叔濂子嘉庆六年进士官编修善真行书酷似其妇翁王梦楼太守 【家传】 
　　陈黻字伯已号农补 【一作补农】 
　　定远人嘉庆六年举人 
　　方浚颐曰翁覃溪先生能于一粒脂麻上写天下太平四字予又闻表叔祖陈补农先生自言曩在京师有某贵以四便面索书玉茗堂四梦酬以重资书至三梦觉目力腕力俱竭矣 【梦园丛说】 
　　陈鸿寿字子恭号曼生文述族兄嘉庆六年拔贡官江苏同知 
　　于篆隶真草书悬然有天得世争宝弆之 【杭郡诗续辑】 
　　隶书酷类古摩厓行楷古雅有法度篆刻精严古宕人莫能及 【墨林今话】 
　　方朔开通褒斜道石刻跋云明以前人无人肄习此体近则陈曼生司马心摹手追几乎得其神骏惜少完白山人之千钧腕力耳 【枕经堂题跋】 
　　曼生各体书俱有纵横习气隶书尤甚其篆刻亦欠古雅 【郁栖书话】 
　　陈彬字谨斋濂子嘉庆十六年进士官天津知府署天津河间兵备道精八法新城陈尚书孚恩以书名一时实为公弟子其笔法胥受自公 【家传】 
　　陈焯字度光彬从子嘉庆十六年进士官浙江道御史能书 【同上】 
　　按号紫垣 
　　陈燕字乙葊彬子嘉庆二十二年进士官刑部郎中书承家学 【同上】 
　　陈沆字太初号秋舫蕲水人嘉庆二十四年第一人及第官修撰书法古淡无馆阁气稿书佳者可入逸品盖乾隆以后鼎甲中所少者 【木叶厱法书记】 
　　陈继昌初名守壑字哲臣号莲史宏谋元孙嘉庆十八年解元二十五年会状官江苏布政使楷法秀劲出入欧赵黄米诸家予有其真书四言楹帖 【同上】 
　　陈銮字仲和一字玉生号芝楣受培子嘉庆二十五年第三人及第官江苏巡抚署总督书类其父尝集刻历代名贤抚楚帖十卷 【同上】 
　　彭久余撰墓碑云书似李北海米襄阳中年更入颜平原之室 
　　陈铣号莲汀秀水人工书平生折服山舟学士尝刊频罗弟子小印遇得意书辄用之刻有瓣香楼梁帖六卷 【木叶厱法书记】 
　　陈豫锺字浚仪号秋堂钱塘诸生 
　　精六书篆得李阳冰法阮元抚浙时作丁祭乐器豫锺摹古文以勒铭元叹赏不置 【杭州府志】 
　　陈樟字豫林清河人以廪贡入太学司成法式善刊其文以为程序书尤工 【淮安府志】 
　　陈宝舒城庠生善楷书 【安徽通志】 
　　陈应鸿凤阳人善草书风骨遒劲 【同上】 
　　陈一鹏凤阳诸生子元亦诸生俱善行草兼工八分 【同上】 
　　陈伯飞常州人能书 【亦有生斋集】 
　　陈廷珪号竹亭嘉善诸生 
　　题陈竹亭茂才事实后诗云十岁学大字字体尤倔奇卖文兼卖字举室赖举炊 【甘泉乡人稿】 
　　陈纯字贞白一字贞甫江苏举人官潍县知县善书 【家言随记】 
　　醇苏州人官滋阳知县工书法 【蠡庄诗话】 
　　陈寓字新箊嘉兴人 
　　尝用文衡山体书朱梓庐壶山自吟稿付刊 【暴书杂记】 
