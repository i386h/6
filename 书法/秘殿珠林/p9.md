<!-- { "loadSidebar": true } -->
　　明林大有书三十二体金刚经四册【上等洪一】素笺本毎分一体各体俱有楷字释文册首经名下隶书宋灵隐寺僧莫庵道肯集篆奉佛弟子楚黄梅洪度重临崇祯己巳三山林大有复临第一册前序云余往自河上言归取人所弃地于黄莲之洲堤而耕之创丈室以比涧槃因自号黄莲居士戊申夏五月十六日洪水溃堤而入田庐没焉余仅以身免入城居又十日余当知非之辰以长斋谢客独掩一室礼佛求懴悔二十七日午出一苍头进曰顷鼓棹頽垣之下有箧浮来触舟取视之中藏故纸似已浥烂夜若有鬼物守此者大惊梦寐不知其何物也余命男道春展暴日中画如新始知爲古刻集篆金刚经盖宋僧道肯因五代僧梦英所集十八体增成三十二体者也计得经在余求懴之时又素经行观息处余以是因縁大惊喜报家大人逸斋翁集亲朋同观咸惊喜以爲得未曾有往徒闻水螺防经之异而今身亲见之矣客有能以符咒致鬼神者问之得絶句诗二其一曰何处经文翻贝叶洪涛千丈拥毫光龙宫泻出非凡手海藏输来献法王其二曰维摩丈室已随波防法诸天几度过爲示原头真脉络金刚一部本无多其然岂其然乎余遍访缁流罕有见是全本者会诏起田间疏辞不获奉与俱行偶过白下出示友人段谏议谏议谓宜择善手摹之梓以流布余欣然付焉谏议久求善手不得而会世相方炽人我封事互爲干戈以庚戌之夏发愤归里余亦以迁秩归相值于白莲峯下故是本复归于余得奉之以入云中余有门人洪度相从不舍向但知其笃志禅理不知其善诸体篆也一日度披诵是经再拜请曰是有白下不了之缘缘或在兹惟愿示我般若实义则可余曰是本垂洪涛而来莫知来处置之白下亦无去处是经义也理事不思议之境余安能言今强爲子言之须菩提首□如来二善固已该一经大旨矣此直指如来无我相也夫如来智慧徳相不以生生不以灭灭实蠢动含灵之所皆有也七识妄执我相于性爲依他于量爲非实胎卵湿化之所本无也凡见有佛有众生者皆属我相故世尊成道之日一成即见一切皆成夫是之谓令入无余湼槃夫是之谓善防念付嘱空生己见及此而犹别求住心降伏心法者爲众生设问耳佛言更无别法与尔即如尔所説善防念付嘱者爲汝説之夫寜独如来爲然诸菩萨摩诃萨皆应如是矣乃至重申问答谓寜独菩萨爲然即善男子善女人初发菩提心者皆应如是矣何谓发心心即如如也发即般若也非如外有智也而如体发光还自照如乃所谓作如是观也观则大智与大悲无二法自度与度众爲一时也洪生曰是心飘动如野马故应求住住之则躁急若羁猿故应求降伏宁无渐次方便而顿以初心等如来乎余曰试观心之轮转不住躁难降伏者其相非我耶三相者我之粗执伏而微执见也莫非我也故凡心之苦于不住者非以不住故不住以住故不住也住即蕴结之暗相无住即普照之慧光故经以般若爲名而义以无住爲实无住之住则不降伏之降伏也彼与生灭心爲敌者降鲜不叛矣是故菩萨发心正在初发时发其不生不灭无我无人之心如来谓之发大乗者谓之发最上乗者岂其发后以度生自降而曰无能度所度乎是以攀縁心爲因以湼槃心爲果则蒸砂之饭旷刼所不能熟也夫大觉如海想聚成沬沫性本空我见爲病病在蕴结故药之以通达无我而病幻药亦幻故即度生之谓无我别无所爲无我即无我之谓度生别无所爲度生即无我无人之谓般若终不立般若以破相但以破相显般若耳或者以度生对执我之症而驰求生功徳之想是药我者转以增长我也如来深有悯焉故以有施破外执之相以有得破内执之相不觉其再三言之何也以实施满三千大千世界又至施满恒河沙数三千大千世界又至施满无量阿僧祗世界见谓功徳愈多愈长皆我所也是烦恼之根也以命施如恒河沙又至施满初终后日又至施及无量百千万亿刼见谓功徳愈多愈长其舍我也其取亦我也是烦恼之根也清静慧发烦恼相除识阴未空所知成障人知知之者得之而不知得之者失之盖闻有未得谓得未闻有实得谓得者惟未得故谓得惟谓得故未得也是故须陁含不谓我得须陁含果斯陀含不谓我得斯陀含果阿含不谓我得阿含果阿罗汉不谓我得阿罗汉道如来不谓我得阿耨多罗三藐三菩提无我故无得也若见第一波罗蜜是第一波罗蜜则第一波罗蜜爲我相矣若见忍辱波罗蜜是忍辱波罗蜜则忍辱波罗蜜爲我相矣若我相是我相我见是我见则如来安得无其所本有而强伏成漂流彼岸縂茫茫矣故曰如来説有我者则非有我而凡夫之人以爲有我以爲有我者亦是名我相之谓也此可例凡言即非与是名者非对是非而分遮表之谓也诸法如义有説即非凡我相与波罗蜜之説但是名耳名依我有我以名炽相见名説互相爲縁縁起性空惟一真我故随语生解禅宗所斥以真我无少法可得也心相不可得是谓以众生爲心而心心悉知眼相不可得是谓以众生爲眼而眼眼皆有防念付嘱以此称善盖心自防心心自付心而已识大悲之本体者自他总摄乎一心孰是自而孰是他识同体之大悲者福慧双修于一念孰非慧而孰非福诸相之非相不可以意言执也非相之实相不可以意言穷也故曰菩萨于法应无所住行于布施此般若之理不碍事也虚空之色相也又曰菩萨应如是布施不住于相此般若之事不碍理也色相之虚空也般若即以本空爲法身故随愿起报化而化无不入报终不坏也般若即以本空爲解脱故能入一切烦恼所知而一切烦恼所知不能爲之纒缚也般若卽以本空爲湼槃故能入一切生死而一切生死不能怖也般若卽以本空爲六凡故能入一切天人修罗鬼畜狱道而一切苦乐诸境不能爲之损坏也般若卽以本空爲四圣故能入一切佛界菩萨界而一切圣界不能爲之增益也般若即以本空爲三千大千界以本空爲百千万亿阿僧祗刼故能徧入一切时一切处而一切时处不能爲之移易也般若卽以一切本空爲般若故能入于四大五蕴六入十二处十八界縂发阿耨多罗三藐三菩提心而种种形貎种种情识不能为之间断遮翳也惟天下之至虚至灵寔天下之至坚至利也故强而名之曰金刚般若最后不言般若而言作观何也般若本无应作而照用切忌昏散故体则无分别之分别为妙智用则分别之无分别为正观观即般若也亦非有般若但无昏散耳有能观我之如梦幻泡影如露亦如电者即我即空即我即假即我即中是观法也洪生再拜曰如是则请为释迦书之矣乃观心蒲团静游太古挟彼作者竝归混沌忽若兆几于结绳渐似呈形于鸟迹至画形象迫意而来辄落笔成书不作描摹凑合之态日得一分或半分或数字而还蒲团乗其所防而已越九旬而书成余展视大惊喜曰经为汝来乎急问梓人于云中守守曰有白下三人者在此久矣试可皆以不思议得之大明万厯三十九年辛亥八月望日赐进士第嘉议大夫奉勅巡抚大同地方赞理军务都察院右副都御史黄梅汪可受书于云中公署第四册后跋云度性嗜书见夫子而嗜禅当其有书之嗜则不知禅当其有禅之嗜则不知书一日观于水浮篆经而若有防焉不知其是书也禅也夫子命以重书付梓而度口斯应之手斯从之乃知曩之嗜书者其有习气所使以为禅用耶书成自取曩书之最得意者竝置案头乃知曩者见笑于仓公多矣则今之嗜禅亦未始不为书用夫子谓是可以报龙宫矣于度南还付一经函与祝词而命投之江度唯唯而已亦安所置吾思议哉特记祝词于此以识希有云词曰惟此法轮转自波中问谁致者神曰龙宫防念付嘱相彼大雄千载不溺英公肯公受也不敏夙慕宗风有弟子度手笔斯工重书付梓庶广流通善縁聿就敢昧所从敬具一缄以报前功金刚不坏去与来同虚空有尽我愿无穷在处防持普告天龙奉佛弟子洪度敬书第一册四十八页二册四十五页三册四十八页四册四十五页髙一尺广九寸册首有黄签记五代时僧梦英集金刚经十八体宋僧道肯增成三十二体相传久逺僧家亦鲜藏其本万厯年间巡抚汪可受于大水中得浮箧开视之乃三十二体金刚经一时惊为神异后属洪度摹写以刋是经此其写本也可受黄梅人万厯庚辰进士歴官巡抚至兵部侍郎
　　按此经向记为洪度临道肯书今考册中有崇祯己巳三山林大有重临字迹则是林大有临洪度本也楷书序文释文虽未工而篆法髙浑笔力迥出寻常自是上等













　　秘殿珠林卷二
　　钦定四库全书
　　秘殿珠林卷三目録
　　贮
　　乾清宫三
　　名人书
　　释氏经册次等
　　宋苏轼书金刚经一册
　　宋张即之书维摩经三册
　　元赵孟頫书佛境经一册
　　元赵孟頫书圆觉经二册
　　元赵孟頫书无量夀经四册
　　元赵孟頫书无量夀经四册
　　元赵孟頫书无量夀经一册
　　元赵孟頫书无量夀经一册
　　元赵孟頫书金刚经一册
　　元赵孟頫书金刚经一册
　　元赵孟頫书金刚经二册
　　元赵孟頫书金刚弥陀观音三经一册
　　元赵孟頫书观音经一册
　　元赵孟頫书观音经四册
　　元赵孟頫书楞严神咒一册
　　元赵孟頫书心经一册
　　元赵孟頫书心经一册
　　元俞和书法华经七册
　　明宋濂书无量夀经一册
　　明沈度书华严经八十一册
　　明朱孔易书心经一册
　　明姜立纲书心经一册
　　明董其昌书金刚经一册
　　明董其昌书金刚经一册
　　明董其昌书金刚经一册
　　明董其昌书金刚经二册
　　明董其昌书金刚经一册
　　明董其昌书心经一册
　　明董其昌书心经一册
　　明董其昌书心经一册
　　明董其昌书心经一册
　　明董其昌书阿弥陀经一册
　　明董其昌书圆觉经一册
　　明僧觉便书法华经七册
　　明僧明训书法华经七册
　　明诸徳泮书金刚经一册






　　钦定四库全书
　　秘殿珠林卷三
　　贮
　　乾清宫三
　　名人书
　　释氏经册
　　宋苏轼书金刚经一册【次等天一】
　　素笺本行书欵识云元丰三年四月廿五日朝奉郎责授检校水部员外郎黄州团练副使苏轼奉为亡考都官逺忌亲写此经施僧看转以资防福后有富直柔跋一计六十九幅
　　宋张卽之书维摩经三册【次等地一】
　　素笺本行楷书末册欵识云嘉熙三年歴阳张即之焚香敬书首册经前有素绢本画维摩像欵云龙眠居士李公麟敬画后有杜本跋一上册计五十六幅中册计五十五幅下册计四十二幅
　　元赵孟頫书佛境经一册【次等元一】
　　磁青笺本泥金行书欵识云文殊师利菩萨有大威神力深悯五浊恶世一切有情迷失真性特发愿防诸佛圣菩萨大众演说此不思议佛境界经慈防恳切开化愚氓欲与三千大千世界众生同修精进证诸佛果则文殊师利菩萨功徳不可思议者也余在朝见天竺僧云彼国藏中有言菩萨忧深末刼存心救拔诸苦既备福报将殷后五百世当为东土主持世教于斯时也天人胥庆风雨调顺万国宾服兵甲不兴法教尊严众生乐化此文殊师利菩萨道愿之所发施现帝室身而为说法者焉余因梵僧之言故特缀数语于后非敢妄为称述也大徳三年四月八日吴兴弟子赵孟頫沐手敬书每卷前后俱有贝叶文经前有佛像后有韦防像俱泥金画通计五十六页
