<!-- { "loadSidebar": true } -->
　　素绢本着色画欵云龙眠居士李公麟画前有双螭玺一又院本画印松雪斋天水郡图书印诸印后有御府法书玺一又子孙亿世家传之宝碧山学人鄱阳李氏珍藏诸印皆缺其半拖尾金粟笺赵孟頫书宝积经跋云右李龙眠所临五季人宾迦罗故事只用其轮廓而已至于墨法设色全出己意更觉精妙正神仙化手也吾友石民瞻得此数卷一日持过吴兴请书是经余不辞遂援笔录于卷左以归时延祐改元秋【缺】月朔日吴兴赵孟頫书并识又邓文原跋云龙眠此图葢欲与佛氏发明好生之心邪不能胜正之理故极意模写千奇万变莫可端儗余谓龙眠前身当从天竺国蜕化方得有此不尔何精妙一至于是赵松雪谓其临五季人似亦有据恐龙眠未必知有稿本也古涪邓文原书又黄公望跋云右李龙眠所画揭鉢图长丈许而境界宏大人物繁密佛氏侍卫后先约数十皆棣棣于于安闲镇定魔王之属约百数或狞恶或骁勇或相睢盱或肆凭陵有云雷电雾蛟龙蚖虎豹象犀地之险阻坡陀树有古松茂栝有冠裳介胄旗鼔戈殳刀剑弓弩符印车扇之类波涛中蛟神水族跨兽挺刀而来各具体法生气勃然且细入毫髪曽不窜紊非思致目力夐过于人不能与于此少陵谓良工心独苦讵不信夫余曾见五季人所画是图笔意虽古劲至于工致妍雅未必若此之具足也民曕所藏龙眠画卷有五当以此图为最泰定丙寅十月十九日大痴学人黄公望跋又吴镇跋云夫绘画高人逸士之所游戏也而龙眠此卷又游戏中之游戏乎鬼子母宾迦罗故实佛氏为世人说法也而龙眠一一形诸图画细致精密无遗令观者悚然敬畏殆为佛氏说法乎所谓释敎功臣固无逾于龙眠矣展阅数畨为之击节三叹梅道人吴镇书于橡堂又王跋云大抵佛氏崇尚虚无故为怪诞之语以觉世世人往往宗之李龙眠此图着意描写无不入神得毋好奇之所使乎至于用笔絶似吴道子设色悉师陆探微此龙眠之为不可及也黄鹤山人王为民瞻先生题又虞集跋云宝积经所载鬼子母宾迦罗故事无所稽攷而龙眠此图俨然逼似令览者忘其事之有无岂画间有神助乎非也龙眠腕中秉至理胸中具邱壑故能尔尔不识后之鉴者以为何如蜀郡虞集记又俞和跋云龙眠居士姓李名公麟字伯时舒城人也登熙宁中进士第父虚一公喜藏法书名画龙眠少时阅视即得古人用笔意故所作绘事辄多妙致此揭鉢图其一也吾师松雪公谓其临五代人信为的言至于用墨设色不涉其习而能更出新意上宗晋唐乃见龙眠绘理高深非后人所能及余忆三载前于危太朴处得见其莲社图与此无二岂龙眠一时所为耶兹因民瞻先生出示漫书肤见数语于左尚俟后之览者紫芝山人俞和又袁凯跋云龙眠此图人世罕有而更得赵魏公书寳积经诸先彦题识一一精悉无遗余何言哉余何言哉云间袁凯沐手题又文徴明跋云吾友王林屋近得李龙眠揭鉢图诚希世珍也其用笔设色与余往昔所见无异余闻龙眠早年登进士第即工人物山水无不入妙至中岁始畱意于释敎所作罗汉山庄献书白莲社九歌等图正其时也而此图更觉秀丽精研变幻百出当为早岁所作无疑余庚辰岁曾见白莲社图为之临摹一过然今年齿日长精神日衰而欲求向时之卧寐问学不可复得因见此卷惟有击节叹赏而已时嘉靖壬辰冬十一月九日衡山文徴明书于玉磬山房又王宠跋云余方养疴山中世事都捐日与药饵为伍适林屋先生以李伯时所画揭鉢图相示神奇谲异不可指数展玩一过觉病魔退避三舍矣昔士人所为卢扁神术昌阳引年乌足以方此雅宜山人王宠观并识绢高九寸广九尺六寸有奇
　　宋李公麟画罗汉图一卷【上等宙七】
　　素笺本白描画无欵姓名见偈中卷中郑昻题偈凡十四处第一云看经枯木牀跂陀貎夷踞老胡执杖伺天禄衔花与第二云诺迦跋按膝床侧六镮附擎拳胡负剑天女捧山炷第三云石上苏频陁大虺仰可怖童惊失巾瓶僧揽为调防第四云诺拘罗秉拂第五处赡部僧献净瓶莲瓶莹童觑第五云仰望云中星迦悝迦立伫第六云弗多罗手炉天女肃跪俯第七云天上半诺迦看猨起凭树第八云小童手饲鹤罗怙罗目寓第九云犀那因偈罗二人并榻语僧前注军持竹下治茶具第十云代那婆斯者靠树得静趣下视鹿献花若与相媚妩第十一云阿氏多龙怪防经有驯虎山神扬旗出鬼狖背相负第十二云戌博迦临海龙蜃滃云雾胡奴倾经施羣鱼悉衔去第十三云岩中背坐禅大壑泻瀑布羣蛇在其傍注茶迦不惧卷末云佛灭化羣生抖擞所得预何居得自在以得无得故伯时笔三昧防取他方土吾题非画记因以启妙悟壬辰二月廿七日郑昻书笺高一尺广三丈二尺九寸五分
　　按卷首布景处谛观似尚有阙失偈语恐亦不全
　　宋李公麟画罗汉图一卷【上等宙八】
　　素笺本白描画欵云舒城公麟写前有少冢宰章印一又绍兴玺一双桧堂书画私印印一皆缺其半卷中押缝有绍兴小玺梦弼式古堂蒲汀居士诸印凡十八后有令之仙客式古堂书画三印又绍兴玺一蒲汀濮阳李廷诸印俱缺其半笺高九寸六分广二丈一尺三寸有奇宋李公麟画佛像一卷【上等宙九】
　　素绢本白描画无欵姓名见记语中后有绍兴玺一押缝有长字印一前隔水有戴明说记云龙眠真迹得观于长安香雪庵瞻淇先生寳藏戴眀说二十一字后隔水有北海孙承泽曾观七字绢高九寸广七尺九寸二分
　　宋李公麟画罗汉渡水图一卷【上等宙十】
　　素绢本白描画欵云弟子李伯时沐手敬制下有伯时字印阙其半又半印不可识拖尾有袁桷跋云龙眠自少年便留心绘事故其手迹留传人世为人世所珍重者难以数计予方恨生不与同时一日偶过许大参竹亭出示此卷乃龙眠所制十八罗汉渡海谒大士图也罗汉履怒浪惊涛如平地而诸凡水陆神怪精妖之类莫不皈命驯服是正佛家所谓圆通广大遍满法界似幻非幻似真非真不可以色象形容者而龙眠乃能穷极其变化叵测之妙至此世人但知求佛于玉相金身而不知佛近在毫素间也再三把玩欣然有舍儒入释之想龙眠啓予己敬题其末以还大参笥中冀与之共垂不朽耳泰定二年秋九月戊申袁桷题绢高八寸四分广一丈四尺一寸
　　宋李公麟画演敎图一卷【上等宙十一】
　　素笺本水墨画无欵姓名见跋中卷中防作两幅前幅图前有清和珍玩珍秘希世之宝子孙寳之柏国栋印诸印又二印缺其半存之记二字图后押缝有晋府之记印一又一印漫漶不可识后幅前押缝有乾坤清玩印一晋府之记印二图后有晋府书画之印李鸿勲印常文氏三印又清和堂印一微缺拖尾冯子振题云龙眠老笔宁复得流水空山花失色天台防锡渡石桥响谷铿鈜苔扇阖应真缾鉢弥变现蛟馆螭宫擅空濶至人定力恣行坐牛鬼虵神怖通脱雨宾何处波洗足而此聚头并磕额东坡居士畱妙偈嫠女老姜增怪墨愿君珍重罗汉香与尔江湖饶福徳又跋云十六化人笔势严整能愿香作茶供当现优鉢昙华海粟跋前有半印存图书二字后有晋国寳章印一前幅高一尺广一丈四尺六寸五分后幅广三尺一寸二分高同前
　　宋李嵩画罗汉图一卷【上等洪一】
　　素笺本着色画卷尾岛门上署钱塘李嵩四字无印前有半印漫漶不可识拖尾赵孟頫跋云余尝见卢楞伽渡海罗汉像最得西域人情态故优入圣域唐时京师多有西域人耳目所接语言相通故也至五代王齐翰辈虽画要与罗汉何异余仕京师乆颇与天竺僧游每于罗汉像有得此卷为李嵩真迹葢师楞迦而青于蓝者也大徳二年九月廿六日赵孟頫又冯子振题云香水海中传直指碧莲花上结加趺方今象敎行中国况尔海神部落俱海粟又僧大防题云高人神动即天随浮海宁须假物为倐尔乗空自来往何劳怪怪与奇奇笑隠大防又唐寅跋云李嵩渡海罗汉图昔曾见之金陵已三十年矣今日重展于学圃堂中一弹指顷无去来今谓是耶正徳己卯蜡月题六如居士寅笺高一尺六寸八分广二丈六尺五寸有奇
　　御笔题籖籖上有乾隆宸翰小玺
　　宋僧海仑画十八尊者像一卷【上等荒一】
　　磁青笺本泥金画欵识云嘉庆丁卯解制日仿乌斯藏紫金十八尊者像楚郡海仑熏沐画下有海仑有髪僧二印笺高一尺六分有奇广一丈三尺
　　御笔题籖籖上有乾隆宸翰小玺
　　宋僧梵隆画罗汉图一卷【上等日一】
　　素笺本白描画欵署梵隆二字下有公孙父印一前有兰亭后系我函珍藏印一又一印不可识挂角有乾卦小玺又山樵珍赏锡山邹氏四印皆缺其半卷中押缝有公孙父密字忠孝之家周密之印诸印凡六又乾卦小玺公孙父二印缺其半卷后有绍兴小玺兰亭后系我函珍藏二印又绍兴玺二缺其半拖尾僧慧眀题云神清宜尔两眼碧貎古更爱双眉厖猿猱献果猛虎伏糜鹿衔华毒龙降头上日月自飞走脚下波涛相舂撞游戏神通不可测光怪来南窗冷泉住山幻隠慧明又僧原良题云应真得道堕僧数游戏神通无等伦或向山林入禅定于莵骑出还惊人或归异类善调摄鹤水族皆相亲银山铁壁皆桚透岂比梦幻空华身一朝忽受龙王请大海踏翻难遁影洞口微风飏水帘端的夺人不夺境丹青写作画图看大千沙界一毫端应供常游四天下佛不容之入湼槃前天童左庵原良笺高九寸九分广三丈八尺五寸有竒
　　宋孙必达画十六尊者像一卷【上等月一】
　　绢本泥金画填青欵云画院待诏孙必达谨绘拖尾泰初题云法身充满大千界莲座元谈海水翻十六应真证圆觉灵通虚彻卓然存泰初奉题又田衍跋云右十六罗汉卷为南宋画院待诏孙必达所作敷采精妙金碧辉煌诚为海内奇观想其时或奉命进呈之笔故工巧若是耶则非法门流谛之物而允为天府什袭之珍矣后有欲观者岂不难诸城田衍合十拜题又詹希元记云钱塘孙君此图余喜得拜阅敢附姓名于下方孟举詹希元绢高一尺一寸八分广八尺三寸有奇
　　按卷后七言偈与南唐王齐翰卷内同王卷作田衍此作泰初记名稍异要其结搆相同工力悉敌则系孙必达临摹王迹也
　　元赵孟頫画祖灯图一卷【上等盈一】
　　宋安南笺本墨画自威音王毗婆尸佛始至中峰眀本禅师止共六十四像无欵每像标题名号俱孟頫手书前有吴兴印一引首有董其昌大书祖灯图像四字跋云北禅苑所藏佛祖像元时赵文敏画并题真迹偶萍上人见视禅师仙庐与陈眉公子孙同观讶其无大慧杲禅师像当是径山原本所遗耳甲戌闰中秋董其昌题时年八十又陈继儒跋云松雪写本一禅院董思翁偕眉道人陈继儒同观是日见访东余白石山归偶萍禅师珍藏供养道人时年七十有七后有国初僧戒显跋云本一禅院藏赵文敏公手画佛祖图像上自七佛下则南岳下临济一宗至中峰本祖笔法精妙不但墨苑奇珍良为法门秘寳使人一瞻礼间发起正信叅叩祖闗为佛祖嫡骨儿孙便不辜文敏一片精心也是在后人秘寳而力勉之辛亥冬日余乆寓禅院幸得瞻礼聊缀数言并为致嘱嗣临济正宗第三十三代前住黄梅四祖江西云居疎山荐福现住杭州灵隠远孙戒显焚香九礼谨跋高一尺广四丈四尺有奇
　　御笔题籖籖上有乾隆宸翰小玺
