<!-- { "loadSidebar": true } -->
　　○唐何延之《兰亭记》《兰亭》者，晋右将军、会稽内史、琅琊王羲之字逸少所书之诗序也。右军蝉联美胄，萧散名贤，雅好山水，尤善草隶。以晋穆帝永和九年暮春三月三日，宦游山阴，与太原孙统承公、孙绰兴公、广汉王彬之道生、陈郡谢安安石、高平郗昙重熙、太原王蕴叔仁、释支遁道林、并逸少子凝、徽、操之等四十有一人，修祓禊之礼，挥毫制序，兴乐而书。用蚕茧纸、鼠须笔，遒媚劲健，绝代更无。凡二十八行，三百二十四字，有重者皆构别体。就中“之”字最多，乃有二十许个，变转悉异，遂无同者。其时乃有神助，及醒后，他日更书数十百本，无如祓禊所书之者。右军亦自珍爱宝重。此书留付子孙传掌，至七代孙智永，永即右军第五子徽之之后，安西成王谘议彦祖之孙，庐陵王胄昱之子，陈郡谢少卿之外孙也。与兄孝宾俱舍家入道，俗号永禅师。禅师克嗣良裘，精勤此艺，常居永欣寺阁上临书，所退笔头，置之于大竹簏，簏受一石余，而五簏皆满，凡三十年。于阁上临得真、草《千文》，好者八百余本，浙东诸寺各施一本，今有存者，犹直钱数万。孝宾改名惠欣，兄弟初落发时，住会稽嘉祥寺，寺即右军之旧宅也。后以每年拜墓便近，因移此寺。自右军之坟及右军叔荟已下茔域，并置山阴县西南三十一里兰渚山下。梁武帝以欣、永二人皆能崇于释教，故号所住之寺为永欣焉。事见《会稽志》。其临书之阁，至今尚在。禅师年近百岁乃终，其遗书并付弟子辩才。辩才俗姓袁氏，梁司空昂之玄孙。辩才博学工文，琴棋书画，皆得其妙。每临禅师之书，逼真乱本。辩才尝于所寝方丈梁上凿其暗槛，以贮《兰亭》，保惜贵重，甚于禅师在日。至贞观中，太宗以德政之暇，锐志玩书，临写右军真、草书帖，购募备尽，唯未得《兰亭》。寻讨此书，知在辩才之所，乃降敕追师入内道场供养，恩赉优洽。数日后，因言次乃问及《兰亭》，方便善诱，无所不至。辩才确称，往日侍奉先师，实尝获见。自禅师殁后，荐经丧乱坠失不知所在。既而不获，遂放归越中。后更推究，不离辩才之处。又敕追辩才入内，重问《兰亭》。如此者三度，竟靳固不出。上谓侍臣曰：“右军之书，朕所偏宝。就中逸少之迹，莫如《兰亭》。求见此书，劳于寤寐。此僧耆年，又无所用，若为得一智略之士，以设谋计取之。尚书右仆射房玄龄奏曰：“臣闻监察御史萧翼者，梁元帝之曾孙。今贯魏州莘县，负才艺，多权谋，可充此使，必当见获。”太宗遂诏见翼，翼奏曰：“若作公使，义无得理，臣请私行诣彼，须得二王杂帖三数通。”太宗依给，翼遂改冠微服，至湘潭随商人船下，至于越州。又衣黄衫，极宽长潦倒，得山东书生之体，日暮入寺，巡廊以观壁画，过辩才院，止于门前。辩才遥见翼，乃问曰：“何处檀越？”翼乃就前礼拜云：“弟子是北人，将少许蚕种来卖。历寺纵观，幸遇禅师。”寒温既毕，语议便合。因延入房内，即共围棋、抚琴，投壶、握槊，谈说文史，意甚相得。乃曰：“白头如新，倾盖若旧，今后无形迹也。”便留夜宿，设冈面、药酒、茶果等。江东云“冈面”，犹河北称“瓮头”，谓初熟酒也。酣乐之后，请各赋诗。辩才探得“来”字韵，其诗曰：“初酝一冈开，新知万里来。披云同落莫，步月共俳徊。夜久孤琴思，风长旅雁哀。非君有秘术，谁照不然灰。”萧翼探得“招”字韵，诗曰：“邂逅款良宵，殷勤荷胜招。弥天俄若旧，初地岂成遥。酒蚁倾还泛，心猿躁似调。谁怜失群翼，长苦叶风飘。”妍蚩略同，彼此讽味，恨相知之晚，通宵尽欢。明日乃去，辩才云：“檀越闲即更来此。”翼乃载酒赴之，兴后作诗，如此者数四。诗酒为务，其俗混然，遂经旬朔。翼示师梁元帝自画《职贡图》，师嗟赏不已。因谈论翰墨，翼曰：“弟子先门皆传二王楷书法，弟子又幼来耽玩，今亦有数帖自随。”辨才欣然曰：“明日来，可把此看。”翼依期而往，出其书，以示辩才。辩才熟详之曰：“是即是矣，然未佳善。贫道有一真迹，颇亦殊常。”翼曰：“何帖？”辩才曰：“兰亭。”翼佯笑曰：“数经乱离，真迹岂在？必是响拓伪作耳。”辩才曰：“禅师在日保惜，临亡之时，亲付于吾。付受有绪，那得参差？可明日来看。”及翼到，师自于屋梁上槛内出之。翼见讫，故驳瑕指类曰：“果是响拓书也。”纷竞不定。自示翼之后，更不复安于梁槛上，弄萧翼二王诸帖，并借留置于几案之间。辩才时年八十余，每日于窗下临学数遍，其老而笃好也如此。自是翼往还既数，童弟等无复猜疑。后辩才出赴灵汜桥南严迁家斋，翼遂私来房前，谓弟子曰：“翼遗却帛子在床上。”童子即为开门，翼遂于案上取得《兰亭》及御府二王书帖，便赴永安驿，告驿长凌曰：“我是御史，奉敕来此，有墨敕，可报汝都督齐善行。”善行即窦建德之妹婿，在伪夏之时为右仆射，以用吾黄门庐江节公及隋黄门侍郎裴矩之策举国归降我唐，由此不失贵仕，遥授上柱国金印绂绶，封真定县公。于是善行闻之，驰来拜谒。萧翼因宣示敕旨，具告所由。善行走使人召辩才，辩才仍在严迁家，未还寺，遽见追呼，不知所以。又遣散直云：“侍御须见。”及师来见，御史乃是房中萧生也。萧翼报云：“奉敕遣来取《兰亭》，《兰亭》今得矣，故唤师来取别。”辩才闻语，身便绝倒，良久始苏。翼便驰驿而发，至都奏御，太宗大悦，以玄龄举得其人，赏锦彩千段，擢拜翼为员外郎，加入五品，赐银瓶一、金镂瓶一、玛瑙碗一、并实以珠；内厩良马两疋，兼宝装鞍辔；庄宅各一区。太宗初怒老僧之秘[A092]，俄以其年耄，不忍加刑，数日后，仍赐物三千段、谷三千石，便敕越州支给。辩才不敢将入己用，回造三层宝塔，塔甚精丽，至今犹存。老僧用惊悸患重，不能强饭，唯啜粥，岁余乃卒。帝命供奉拓书人赵模、韩道政、冯承素、诸葛贞等四人，各拓数本，以赐皇太子、诸王近臣。贞观二十三年，圣躬不豫，幸玉华宫含风殿，临崩，谓高宗曰：“吾欲从汝求一物，汝诚孝也，岂能违吾心耶？汝意如何？”高宗哽咽流涕，引耳而听受制命。太宗曰：“吾所欲得，《兰亭》，可与我将去。”及弓剑不遗，同轨毕至，随仙驾入玄宫矣。今赵模等所拓，在者，一本尚直钱数万也。人间本亦稀少，代之珍宝，难可再见。吾尝为左千牛，时随牒适越，航巨海，登会稽，探禹穴，访奇书。名僧处士，犹倍诸郡，固知虞预之著《会稽典录》，人物不绝，信而有征。其辩才弟子玄素，俗姓杨氏，华阴人也，汉太尉之后。六代祖期为桓玄所害，子孙避难，潜窜江东，后遂编贯山阴，即吾之外氏近属，今殿中侍御史之族。长安二年，素师已年九十二，视听不衰，犹居永欣寺永禅师之故房，亲向吾说。聊以退食之暇，略疏其始末，庶将来君子，知吾心之所存，付永、（彭年。）明、（察微。）温、（抱直。）超（令叔。）等兄弟，其有好事同志须知者，亦无隐焉。于时岁在甲寅季春之月、上巳之日，感前代之修禊，而撰此记。主上每暇隙，留神术艺，迹逾华圣，偏重《兰亭》。仆开元十年四月二十七日任均州刺史，蒙恩许拜扫，至都，承访所得委曲，缘病不获诣阙，遣男昭成皇太后挽郎吏部常选骑都尉永写本进，其日奉日曜门宣敕，内出绢三十疋赐永，于是负恩荷泽，手舞足蹈，捧戴周施，光骇闾里。仆天闻命，伏枕怀欣，殊私忽临，沉疴顿减，辄题卷末，以示后代。
　　○唐褚河南《拓本〈乐毅〉记》贞观十三年四月九日，奉敕内出《乐毅论》，是王右军真迹，令将仕郎、直弘文馆冯承素模写，赐司空、赵国公长孙无忌，开府仪同三司、尚书左仆射、梁国公房玄龄，特进、尚书左仆射、申国公高士廉，吏部尚书、陈国公侯君集，特进、郑国公魏征，侍中、护军、安德郡开国公杨师道等六人，于是在外乃有六本，并笔势精妙，备尽楷则，褚遂良记。
　　○唐崔备《壁书飞白“萧”字记》壁书“萧”字者，梁侍中萧子云之所飞白也。（张怀《书断》云：“飞白书，变楷制也。宫殿题署，势大则径丈，字宜轻微不满。”）韩晋公领浙西之岁，得于建邺佛寺，置之南徐官舍，函以屋壁，俯瞰坐隅。及晋公入赞庙谟，启于私第，朱方官吏俟其代者，完葺旧府，圬墁故堂。吏人以壁字昏蒙，方以垩扫涂上。时故殿中李侍御士举为部从事，以晋公翰墨，代无等俦，自护壁书，施拓于下，耽玩研味，略无已时。士举重焉，始而方得，及士举府除职停，寓壁字于小吏之舍。至甲申岁，士举为江西从事，通好江淮，时李评事约盛阅图书，以示寮友。士举方以壁字言于座中，李君因而求之。士举云：“得卿皇象、羊欣、萧纶各一帖，大郑画屏一扇，即辍与之，不尔当自持去。”李君富于图书，酷好遐异，遂以所求三帖并法士画屏一扇易焉。后十余日，壁书自吴负来，士举于道病卒。向若李君不阅雅迹，士举不言此书，即壁字为朽壤于小吏之家。逸品绝前贤之迹，固知兴亡继绝，后不乏人，工极艺精，中必有物。加以子云与国同姓，所书“萧”字，圜卷侧掠，体法备焉，信众贤之妙门，实后代之茂范。其飞白书起于蔡中郎，（蔡邕待诏门下，见役人以垩帚成字，心有悦焉，归而为飞白书。汉末、魏初，皆以题署宫阙。萧子良撰《古今书体》云：“飞白书，熹平年饰治鸿都门于时蔡邕方撰《圣皇篇》。”）其后张敬礼、王逸少、子敬并称妙绝。子云曲尽其法，欧阳率更云：“萧侍中飞白，轻浓得中，如蝉翼掩素。”其为前贤所重如此。嗟乎！景峤此书，今访天下绝矣。惟此“萧”字在乎旧都，三百年间竟无颓圯，俾后之传授，似阴有保持。余与李君，寓家南徐，邻而友善，获睹妙迹，感有将坏之壤，晋公出之；方绝之迹，李君维之。用征其事，故以字志之。
