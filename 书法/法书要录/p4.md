<!-- { "loadSidebar": true } -->
　　适复蒙给二卷，伏览衤票帖，皆如圣旨。既不显垂允少留，不敢久停。已就摹素者一段未毕，不赴今信。纸卷先已经有，兼多他杂，无所复取，亦请俟俱了日奉送。兼此诸书是篇章体，臣今不辨，复得修习。惟愿细书如《乐毅论》、《太师箴》例，依仿以写经传，永存题中精要而已。
　　○梁武帝答书近二卷欲少留，差不为异。纸卷是出装书，既须见，前所以付耳。无正，可取备于此。及欲更须细书如论、箴例。逸少迹无甚极细书，《乐毅论》乃微粗健，恐非真迹。《大师箴》小复方媚，笔力过嫩，书体乖异。上二者已经至鉴，其外便无可付也。
　　○陶隐居又启《乐毅论》，愚心近甚疑是摹，而不敢轻言。今旨以为非真，窃自信颇涉有悟。箴咏吟赞，过为沦弱。许静素段，遂蒙永给。仰铭矜奖，益无喻心。此书虽不在法例，而致用理均，背间细楷，兼复两玩。先于都下偶得飞白一卷，云是逸少好迹。臣不尝别见，无以能辨。惟觉势力惊绝，谨以上呈。于臣非用，脱可充阁。愿仍以奉上。臣昔于马澄处见逸少正书目录一卷，澄云“右军《劝进》、《洛神赋》诸书十余首，皆作今体，惟《急就篇》二卷，古法紧细”。近脱忆此语，当是零落，已不复存。澄又云：“帖注出装者，皆拟赉诸王及朝士。”臣近见三卷，首帖亦谓久已分。本不敢议此，正复希于三卷中一两条更得预出装之例耳。天旨遂复顿给完卷，下情益深悚息。近初见卷题云第二十三、四，已欣其多。今者赐书卷第遂至二百七十，惋讶无已。天府如海，非一瓶所汲，量用息心。前后都已蒙见大小五卷，于野拙之分，实已过幸。若非殊恩，岂可觖望。愚固本博涉而不能精，昔患无书可看，乃愿作主书令史。晚爱隶法，又羡典掌之人，常言人生数纪之内，识解不能周流天壤。区区惟充恣五欲，实可耻愧。每以为得作才鬼，亦当胜于顽仙，至今犹然，始欲翻然之。自无射以后，国政方殷，山心兼默，不敢复以闲虚尘触。谨于此题事，故遂成烦黩。伏愿圣慈照录诚慊。
　　○梁武帝又答书又省别疏云“故当宜微以著赏，此既胜事，风训非嫌”云云，然非所习，聊试略言。夫运笔邪则无芒角，执手宽则书缓弱。点掣短则法拥肿，点掣长则法离澌。画促则字势横，画疏则字形慢。拘则乏势，放又少则。纯骨无媚，纯肉无力。少墨浮涩，多墨苯钝，比并皆然。任意所之，自然之理也。若抑扬得所，趋舍无违，值笔廉断，触势峰郁，扬波折节，中规合矩，分间下注，浓纤有方，肥瘦相和，骨力相称，婉婉暧暧，视之不足，棱棱凛凛，常有生气，适眼合心，便为甲科。众家可识，亦当复繇串耳；六文可工，亦当复繇习耳。一闻能持，一见能记，且古且今，不无其人。大抵为论，终归是习。程邈所以能变书体，为之旧也；张芝所以能善书，工学之积也。既旧既积，方可以肆其谈。吾少来乃至不尝画甲子，无论于篇纸。老而言之，亦复何谓。正足见嗤于当今，贻笑于后代。遂有独冠之言，览之背热，隐真于是乎累真矣。此直一艺之工，非吾所谓胜事；此道心之尘，非吾所谓无欲也。
　　○陶隐居又启二卷中有杂迹，谨疏注如别，恐未允愚衷。并窃所摹者，亦以上呈。近十余日，情虑悚悸，无宁涉事，遂至淹替，不宜复待。填毕，余条并非用，惟叔夜、威辇二篇是经书体式，追以单郭为恨。伏按卷上第数甚为不少，前旨惟有四卷。此书似是宋元嘉中撰集，当繇自后多致散失。逸少有名之迹，不过数首，《黄庭》、《劝进》、《像赞》、《洛神》，此等不审犹得存不？
　　第二十三卷，（今见有十二条在别纸。）按此卷是右军书者惟有八条。前《乐毅论》书乃极劲利，而非甚用意，故颇有坏字。《太师箴》、《大雅吟》，用意甚至，而更成小拘束，乃是书扇题屏风好体。其余五片，无的可称。“臣涛言”一纸、（此书乃不恶，而非右军父子，不识谁人迹，又似是摹。）“给事黄门”一纸、“治廉沥”一纸，（凡二篇，并是谢安卫军参军任靖书。）后又“治廉沥狸骨方”一纸，（是子敬书，亦似摹迹。）右四条，非右军书。
　　二十四卷，（今见有二十一条在。）按此卷是右军书者惟有十一条，并非甚合迹，兼多漫抹，于摹处难复委曲。前“黄初三年”一纸、（是后人学右军。）“缪袭告墓文”一纸、（是许先生书。）“抱忧怀痛”一纸、（是张澄书。）“五月十一日”一纸、（是摹王珉书，被油。）“尚想黄绮”一纸、“遂结滞”一纸、（凡二篇，并后人所学，甚拙恶。）“不复展”一纸、（是子敬书。）“便复改月”一纸、（是张翼书。）“五月十五日繇白”一纸、（亦是王珉书。）“治方”一纸，（是谢安书。）右一十条非右军书。伏恐未垂许以区别，今谨上许先生书、任靖书如别，比方即可知。王珉、张澄、谢安、张翼书，公家应有。○梁武帝又答书省区别诸书，良有精赏。所异所同所未可知，悉可不耳。“给事黄门”二纸为任靖书，观其送靖书诸字相附近。彼二纸，靖书体解离，便当非靖书，要复当以点画波撇论，极诸家之致。此亦非可仓卒运于毫楮，且保拙守中也。许、任二迹并摹者并付反。右三纸正书二十六日至，嗣公。
　　○陶隐居又启启，伏览书用前意，虽止二六，而规矩必周。后字不出二百，亦褒贬大备。一言以蔽，便书情顿极。使元常老骨，更蒙荣造；子敬懦肌，不沉泉夜。逸少得进退其间，则玉科显然可观。若非圣证品析，恐爱附近习之风，永遂沦迷矣。伯英既称草圣，元常自隶绝。论旨所谓，殆同机神宝，旷世以来莫继。斯理既明，诸画虎之徒，当日就辍笔。反古归真，方弘盛世。愚管见预闻，喜佩无届。比世皆高尚子敬，子敬、元常，继以齐名，贵斯式略。海内非惟不复知有元常，于逸少亦然。非排弃所可，涅而无缁，不过数纸。今奉此论，自舞自蹈，未足逞泄日月。愿以所摹，窃示洪远、思旷。此二人皆是均思者，必当赞仰踊跃，有盈半之益。臣与洪远虽不相识，从子诩以学业往来，故因之有会。但既在阁，恐或以应闻。知摹者所采字大小不甚均调，熟看乃尚可。恐竟意大殊。此篇方传千载，故宜令迹随名偕老，益增美晚。所奉三旨，伏循字迹，大觉劲密。窃恐既以言发意，意则应言而新。手随意运，笔与手会，故意得谐称。下情欢仰，宝奉愈至。世论咸云“江东无复钟迹”，常以叹息。比日伫望中原廓清，太丘之碑，可就摹采。今论旨云：“真迹虽少，可得而推。”是犹有存者，不审可复几字。既无出见理，冒愿得工人摹填数行。脱蒙见此，实为过幸。又逸少学钟，势巧形密，胜于自运。不审此例复有几纸。垂旨以《黄庭》、《像赞》等诸文可更有出给理。自运之迹，今不复希。请学钟法，仰惟殊恩。
　　○梁武帝又答书钟书乃有一卷，传以为真。意谓悉是摹学，多不足论。有两三行许似摹，微得钟体。逸少学钟，的可知。近有二十许首，此外字细画短，多是钟法。今始欲令人帖装，未便得付来。月日有竟者，当遣送也。
　　○陶隐居又启逸少自吴兴以前诸书，犹为未称。凡厥好迹，皆是向在会稽时永和十许年中者。从失郡告灵不仕以后，略不复自书。皆使此一人，世中不能别也。见其缓异，呼为末年书。逸少亡后，子敬年十七八，全放此人书，故遂成与之相似。今圣旨标题，足使众识顿悟，于逸少无复末年之讥。阮研，近闻有一人学研书，遂不复可别。臣比郭摹所得，虽粗写字形，而无复其用笔迹势。不审前后诸卷，一两条谨密者，可得在出装之例？复蒙垂给至年末间不？此泽自天，直以启审，非敢必觊。
