<!-- { "loadSidebar": true } -->
　　石经今废不存或自河南御史台发地得之盖论语第一篇并第十四篇为一碑亡其半矣其可识者字二百七十又自第十八篇至第二十篇为一碑破缺残余得五之一其存字为三百五十七以今文论语挍之其异者若抑与之与为意与之我未见好仁者恶不仁者作未见好仁恶不仁朝闻道夕死可矣作可也有三年之防于其父母无乎字恶居下流而无流字年四十而见恶焉无焉字鳯兮鳯兮作何得之衰往者不可谏也来者犹可追也今本皆异执舆者为谁而作执车者为谁子是鲁孔丘与曰是然后曰是知津矣比今书多二字耰而不辍作辍夫子怃然植其杖作置其斯而已矣作其斯以乎子游作子斿而在萧墙之内作而在于萧墙之内凡碑所存挍其异者已十五之一矣使鸿都旧书尽存则其异可知也夫以邕之所定虽未尽善然汉儒学専其挍定众家得正譌误多矣此犹是千嵗旧书比今兵火之余师学已久废其庸得论当耶
　　朱龟碑
　　余得朱龟碑廼考次其文曰龟字伯灵察孝防除郎中尚书侍郎以将事去官于时益州夷侵寇以君为御史中丞讨伐鲜卑侵犯障塞复举君拜幽州刺史吴兹曰序集古谓龟事迹不见史传其仅见此碑者如此余曰文忠偶未考耳龟事见汉书甚详华阳国志曰灵帝熹平中蛮夷复反益州太守雝陟遣御史中丞朱龟将并凉劲兵讨之不克朝议不能征欲依朱崖故事弃之大尉掾巴郡李颙益州太守与刺史厐芝伐之徴龟还颙将巴陵郡版楯军讨之皆破后汉书记熹平五年诸夷反叛执太守雝陟遣御史中丞讨之不能克朝议欲弃之太守尉掾李颙建防讨伐乃拜颙益州太守击破之还得雝陟今以碑为据则汉书谓夷执雝陟朝廷遣龟何颙击叛蛮始得雝陟则龟皆非其功故碑自略之其可考也昔常璩书蜀事最详范晔修汉书多依用之至谓益州太守雝陟遣御史中丞朱龟则误矣汉御史中丞在殿中察举非法其出绣衣持斧墨绶以下得擅诛则太守非遣况龟为御史中丞非朝廷遣之岂更有他任而居外者耶其将并凉劲兵又益州得専而用哉或曰别本国志有蛮夷复反雝没故益州太守遣御史中丞朱龟讨之余曰如此则里学小儿语也雝没故益州太守且何词也哉而曰遣御史中丞者便为朝廷三府岂不益陋耶
　　小黄门护敏碑
　　此碑汉灵帝中平四年立小黄门在汉秩六百石永叔疑其刻碑已盛余考其时孙程以侍御史持节监护防事乗舆幸北部尉瞻望车骑单超赐东园秘器棺中玉具发五营骑士将作起茔侯览豫作夀石棺双阙髙防百尺其制如此则敏为大碑深凿属文见之何足称异哉其书曰守静韬光以远悔吝敏之能与不能未可以此得之然当时以此铭之岂亦慎时之失不得显言亦于此稍见其有贵于斯者耶方其时如吕强忠直且不免死既死收捕宗亲知当时盖亦有人矣为忠直而受祸其得尽行其志哉余读其书而伤焉不自意当灵帝世而沈没宦竖中能自拔起于污浊此其可贵也同时有北海赵祐以博学称甘陵吴伉善风角托病不与事济隂于肃下邳徐衍南阳郭耽称为清忠不争威权又有李巡与诸儒五经文于石此其尤异者然其可谓宦者遂无其人耶若敏于是余知其上不得如巡强辈以取名自显然下亦不若忠让之徒剥防王室其不得书于史宜也
　　周公礼殿记
　　此记在成都学舍顔有意撰昔庐江文翁治蜀初立学成都作讲堂石室开二堂左温故右时习复作周公礼殿画孔子像盖古者以周公为先圣孔子为先师故学必祀周公以孔子配之自开元后制度废弃惟此存尔可以考也其后遇灾太守陈留髙朕【隶释作朕】修立増二石室更于夷里桥今学石室一为髙朕朕自有功学者故其室至今与文翁俱传在汉为蜀守以劝学为本二人之存尔可以不废也昔人尝疑朕非制名可称于臣下者自秦汉天子所为称岂复可存耶流俗谓为髙胜至宋璋洗视知为髙朕范蜀公尝为人道之甚详余尝至其处求字画得之实为朕字知在汉犹未有嫌不必曲辨朕为胜也蜀书有髙胜为郪县人昔人疑其为守非也魏文帝时夏侯霸为右将军霸父朕尝仕于汉可信也
　　四皓神坐
　　神坐西汉所书凿石为位以为祭也一曰圏公神坐二曰绮里季神坐三曰夏黄公神坐四曰甪里先生神坐重画深凿其书甚完知汉人去秦不远其相传必不误昔王元之在汝水以诗寄毕文简曰未必颈如樗里子定应头似夏黄公文简谓绮里季夏当为一人黄公其别一人也元之捡诸书得陶渊眀洎唐诗人皆言黄绮如李白辈亦如此即改去此诗然世亦竟传自是人皆以文简为据余得四皓神坐知元之非误但昔人论四皓或言园绮或曰绮夏不必尽举首字取之顺则用之或渊眀自读作绮里季夏不可知也周燮曰追绮季之迹世説曰绮季东园公夏黄公甪里先生谓之四皓姓书有绮里先生季其字也则为夏黄公无可疑者风俗通楚鬻熊之后为圏考之陈留志圏公自是秦博士周庚以常居圏中故谓圏公昔圏称撰陈留风俗记蔡邕集有圏典魏有圏文生皆其后也古者甪与禄同文故乐书作觮郑康成于礼甪皆作禄陈留志作甪唐李涪尝辨之
　　君子公昉碑
　　此碑巴郡汉中太守郭芝立石碑祠下书其事者余见其已异也昔公昉以药涂屋柱防牛马六畜翛然与之俱逝神仙变怪不可以常理论之然鸡犬皆仙昔淮南王安或为其説如此余见淮南以辠诛死知其为説者妄也公昉事虽増异矣然可以不信者于事则得为概见也昔葛稚川谓仙人可以尽求其言刘向所説列仙传自删秦大夫仓书中出之洪又采其遗者中黄仙人石光康鳯子崔文刘元药子长李文尹子张子和王柱董君异卫叔卿梁伯而谓李八百为唐公昉作佣客后八百伪病公昉为废数千万不以为损又作恶疮公昉与其妻妾舐之其疮尽愈以丹经授公昉公昉入云台山中合丹丹成仙去洪之传如此不闻其与六畜俱逝然碑立于汉而洪为书在后洪不取此知其谬也洪尝论药可防牛马鸟兽令其不死则如公昉事正洪所欲得而不以言则知当无其传彼果有传人亦不以信也抑虽稚川好竒亦不谓其传可信耶大抵世人喜道怪然理之所在可以考也
　　天禄辟邪字
　　邓州南阳北有东汉太守汝南宗资墓墓列二兽其髙八尺角而鳞分鬛曳尾过壮大左曰天禄右曰辟邪皆刻膊上字不尽为隶法盖篆之变也汉自光和后碑尽为隶至书其额或作篆亦时有焉大体皆为偃波埶而此石所书独多篆法知汉隶之有如此者以篆尚存也按书志桃拔一名符拔似鹿长尾一角为天禄两角为辟邪无前角者为浮都禄又为鹿传曰辟邪应瑞之兽也五色光煇长尾善知星变故其见于时着瑞应也封氏曰秦汉以来帝王陵前有骐驎辟邪象马之属人臣墓刻石虎羊以为仪卫其在唐有制然资以御史中丞而墓刻辟邪盖汉无此制也昔交趾献兽麟首一角而肉鳞当时不能识其后沈括察其形谓是天禄然当时所献无鳞甲五色但皮肉隠鳞不説长尾未得便为天禄也
　　太尉杨震碑并隂
　　汉既衰敝士俗流于容説俗儒不知名义所处震于此时拔然自振流俗间以直节峻行激发污浊天下矫首乡风知名节为重持禄保宠有愿死而不忍为者孔子曰志士仁人无求生以害仁当震之发大难奋大义直指利害吾知震之死者非不幸也观其门生故吏可谓众矣而髙舒杨伦辈方且率天下而祸仁义以抗言为直以犯难为义以杀身为仁至摩砺激讦以进断者为得事君之道其触机投穽以陷患害相趣而不顾卒成党祸而汉以亡夫为名节者本以成身吾见其身之祸求以治国家而国家卒以亡矣盖行仁义而不知其道者也
　　光禄刘曜碑
　　刘曜字季尼此碑可识者余不完难句读碑首书曰汉光禄勲东平监刘府君余按刘氏本范氏后自秦而反其故处者为刘氏则刘当为留説文留从户开为卯卯为春门户阖为酉酉为秋门则留自从丣丣为酉之省文故知留不从卯刘姓则不从刀也当汉季世纬书既出故言卯金刀者刘也学者不复考古妄意求之昔许慎以刘为鐂其转而为刘者以田易为刀也然姓书周之大夫有食菜于刘者此畿内地也因地以为氏则与汉姓异出但不知古文刘者其书与汉如何故凡汉姓自当为鐂或以为畱南朝有畱异或以为出留侯非也特汉姓不失其本者如此
　　桥太尉碑
　　李元仲示余断碑盖从地得之昔为础也故其劖凿不可尽见惟曰公讳其下已缺又曰濉阳人知其为桥公祖碑也公祖故臣门人述其言行铭于三鼎勒于征钺官籍第次书之碑隂世或传之此碑盖司徒崔列廷尉吴整刻列石者犹可于此书见之余谓在汉世无大事功惟疾恶破奸为务盖刚介一操之士当其时所荐达多在显位故名犹传又如魏武于其防时则识之故其后世名益显也

　　广川书跋卷五
<子部,艺术类,书画之属,广川书跋>
　　钦定四库全书
　　广川书跋卷六　　　　　　宋　董逌　着钟繇贺表
　　昔人辨钟元常书谓字细画短而逸少学此书最胜处得于埶巧形宻然则察真伪者当求之于此其失于劲宻者可遥知其伪也贺表画疏体枝锋露筋絶不复结字此决知非元常之为也永叔尝辨此谓建安二十四年九月关羽未死不应先作此表论辨如此正谓不识书者挍其实尔若年月不误便当不复致辨邪辨书者于其书画察之当无遗识矣
　　皇象字
　　皇象书呉大帝碑在江宁府书虽本汉然探竒振古有三代纯朴气自是絶艺非如东汉遗书循一矩律籍蹈缀袭窃而自私也自王志愔定録古今书而象已在着録中至庾肩吾以象品入上中其后李嗣真因之不改不知当时所定果何据也羊欣称象善草书世称沈着痛快而张懐瓘惟称象小篆入能品其他不见称于人今官书有象章草帖故自精深竒崛前世独不言象为字何也意谓既以书入品第则或不尽着其言又诸人或有兼数书著者此又不可知也余疑此碑近出书画尚完故是前人未见当其评书时不得防睨于其间也不然书至此而可遗其品目哉象尺书曰太子屏风在此已乆而未得之又曰想必醉令作鳢鱼梅羮相待其自矜持如此
　　七贤帖
　　长安李丕绪得晋七贤帖世疑刘伶作灵李氏谓史容有误然其字伯伦知为伶也书尤怪诡不类然昔经范文正公欧阳文忠公蔡文惠公诸人题识故后世不复议余昔于官书中见山涛阮籍嵇康书皆入作者阃域而不见刘伯伦书不知今所传果何所从来而得其形制哉余见梁世自有刘伶善书画当世号文学士岂此书是耶唐初购书以金故人得伪造以进当时李懐琳好为伪迹其用意至到或谓乱真昔人谓急就章为王逸少书七贤帖假云薛道衡作序【缺三字】褙持以质钱其所用茧纸皆谢道士所为尤便临书故懐琳所为书皆茧纸无薛道衡序此盖后人所为得刘伶书因以付之故其诡异不可法度约者此正衒玉而贾石也绍圣三年余过长安邵仲恭得此摹本诿余跋其后
　　别本七贤帖
　　嵇含云众口异贾羣目改望陆景云众口毁誉浮石沈木今此一书致略失而论者异词欲来者不惑不可得也世人信耳而不信目故于书少有自断于胷中者苟惟人言信之故凡造妄架伪者举得进也前人评画谓耳中有画目中无画余于评书亦云
　　司马整碑
