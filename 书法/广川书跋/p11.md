<!-- { "loadSidebar": true } -->
　　晋宣威将军南乡太守司马整颂泰始四年己巳建书为古气质浑厚与鸿都石经可一二挍也碑言整安平王孙义阳王之子仕魏拜郎中中郎议郎谏议大夫骑都尉给事中治书侍御史咸熙二年出临宛郡加宣威将军就郡拜庶子泰始三年十一月使者奉诏册命为南中郎将统兹宛郡今考晋书整义阳王望之子初奕为义阳世子奕防整嗣封清泉侯追赠冠军将军自郎中议郎史不尽书如宣威将军中郎南郡守则见于法书而史氏阙之碑自泰始四年建则侯于清泉皆自宛郡后然颂曰出临鄙郡自托于词亦何陋也汉之衰文物随弊至晋不胜浅陋殆无前人一言一语虽政教污隆文章与时髙下然自是气质卑薄至论述次第亦已失当此可怪也整在当时葢公族一少年名爵未立颂至谓禀乾坤之纯灵竝圣贤而诞兴其在南郡谓洪恩沦乎不测覆养包乎无外巍巍之功扬于仄陋其受册命庆云随之夫儗人必于其伦非其伦者人亦不得受之文字之壊至此可叹也
　　太公碑
　　太公庙碑今在衞州共县晋太康十年立其文可识曰太公望者此县人太康二年县之西偏有盗发冡而得竹防之书书藏之年当秦坑儒之前八十六嵗其周志曰文王梦天帝服以立于令狐之津帝曰昌赐汝望文王再拜稽首太公于后再拜稽首文王梦之夜太公梦之亦然其后文王见太公而讯之曰而名为望乎畣曰唯文王曰吾如有所见□太公言其日且述其言臣以此得见也文王曰有之有之遂与归以为卿士其纪年曰康王六年齐太公卒葢寿一百一十余嵗史记谓东海上人西伯与语大説曰自吾先君太公望子乆矣故号之曰太公望又曰吕尚处世隠海濵西伯拘羑里宜生闳夭素知而招吕尚言吕尚所以事周虽异然要之为文武师葢不得其详乃广徴异説其谓东海上人则得于孟子其先君望子则得于墨子至拘羑里则战国辩士之论也灼龟而得兆立以为师今纬书有之曾不知诸侯无太师而东海时避纣尔则得以为卿士其説是也诗曰维师尚父则知为武王师也竹书最古当魏安厘王时国史也则所书宜可信其言服而説文无此字惟曰汉令解衣耕谓之襄而卫宏字説与郭昭卿字指曰有之知许慎所遗古文众矣昭卿因宏以有记非得是碑岂知宏之为有据哉晋纪言咸宁五年盗发汲郡冡与此碑异知史误也
　　月仪
　　世谓母邱奥碑比蔡邕石经无相假借惜其书不见扵世观晋人评书以索靖比王逸少而欧阳询至卧碑下则笔墨妙絶不待见其书然后信也近世惟淳化官帖中有靖书其后购书四方得月仪十一章今入续帖中其笔画劲宻顾他人不能防睨其间然与前帖中书亦异不知谁定之李嗣真曰靖有月仪三章观其趣尚大为遒竦无愧珪璋特逹犹夫聂政相如千载凛凛为不亡今月仪不止三章或谓昔人离析然书无断裂固自完善殆唐人临写近似故其书剞劂迳出法度外有可防者崇宁三年四月十七日书官帖后
　　告誓文
　　告誓文今入晋书传中昔逸少为王懐祖檄也当时以不能堪摘细事遂脱帻自投朝廷以其誓苦故不强起以官夫廹之陿地不能自适其情其誓固陋也开元中此书得于润州瓦官讲堂鸱尾其书一字为数体一体别成画不可一概求之如字有横显异行法变草未尝复出实天下竒作也李延业献之岐王十二年复出岐王宅被焚则宜世不得传矣今碑字刻画过于严重无复前法似是唐经手搨摹以传陶宏景论书谓逸少自呉兴前书犹未为称凡厥存迹皆是永和十许年中自失郡告灵不仕后略不复自书然告誓文已出当时知鸱尾得者别本也贞观书目已列告誓文武平一尝见于小函同乐毅论黄庭经共藏便知此本不一传摹相承不能辨其真赝也
　　兰亭序
　　兰亭序在唐贞观中旧有二本其一入昭陵其一当神龙中太平公主借出搨摹遂亡其一温韬发诸陵兰亭复出太宗朝留神书学尝出使购求艺文诸书当时已无兰亭矣仁祖复尚书篆求于四方时关中得兰亭墨书入録字画不逮逸少他书其后秘閤用此刻石为后法帖今诸处兰亭本至有十数惟定州旧石为胜此书虽知皆唐人临搨然亦自有佳致若画挍量固有胜劣惟彷像得真为最佳也
　　成都兰亭
　　寳月刻兰亭序东坡居士为讃于后葢子由得于中山旧石故今所摹独传二蜀中州人或未知也余观世所传兰亭书虽众其搨摹皆出一人行笔时有异处繋当时摹书工拙惟秘閤墨书稍异更无气象可求知后人所为不足尚也贞观中诏令汤普彻搨兰亭赐梁公八人而普彻亦窃搨出外以传其书众播普彻自能书识逸少笔意故虽摹搨自到极处逮褚河南欧阳率更临兰亭则自出家法不复随画也兰亭真本世不复知普彻典刑犹有存者今所传皆本于此中山者葢其一也
　　黄庭经
　　世疑黄庭经非羲之书以传考之知尝书道徳经不言写黄庭也李白谓黄庭换鵞其説误矣然羲之自写黄庭授子敬不为道士书此陶贞白曰逸少有名之迹不过数首黄庭为第一贞白论书最精不应误谬今世所传石本笔画反不逮逸少它书观开元中陆元悌奉诏捡挍言右军真行惟有黄庭告誓知非楷字矣天寳末又为张通儒盗去莫知所在廼知旧书不传今所见者特后世重搨疉摹不得其真久矣蜀本黄庭笔墨麤工本皆非可防苐以其名存之
　　别本黄庭经
　　淇水吕先得黄庭经最为异者见使评之余谓今世所传黄庭经多唐临黄庭之亡乆矣后人安所取法以传耶张懐瓘谓逸少佳迹自永和后而黄庭经永和十二年书也字埶不聨翩而画多失虽摹搨相授有失其初若无胜概可存纵传授有据亦何取哉吕先得石书署其年永嘉支离其字尤不近古其永字等颇效王氏变法皆永嘉所未有余是以知其非也
　　又黄庭经别本
　　夫求马者必自其羣□至授以骐骥之任则真马出矣唐得汉魏晋隋间书多至七百卷于是以黄庭为第一方在众书时岂无所异而可一概哉顾世未尝衡挍而弹绳之则论有同异不足怪也至稽之法度而脗合宷之体裁而结宻索之神明而不竭者于是世知有骅骝矣此当时唐人得旧本摹入石者时见笔意与常见二本及今秘閤所存异甚知唐初选置能尽书矣
　　画赞
　　画賛世传晋右将军王羲之书考其笔墨蹊迳辄不类知后人为之托之逸少以传也昔王蒙子修尝求书右军王羲之为写东方朔画賛与之敬仁亡其母见平生所防内棺中故知此书不传乆矣唐自贞观购书逮开元访亦既尽矣挍定大王书二卷黄庭第一画賛第二告誓第三韦挺以画賛是伪迹夫画賛已亡而更出者可知其为伪也今世所传疑不在韦挺论中彼得存于贞观而入録当亦有可乱真防今之传者不能便入贞观録也
　　乐毅论
　　乐毅论世无全文髙绅所藏石至海字止以史记挍之四才得其一尔今世所传又其摹于此者葢无取也观梁武帝评书谓此论微麤健恐非真迹陶景亦疑摹本梁去东晋六十年其书不存况今去梁后又数百载中间冯承素已见六本今世所传亦莫能辨先天中太平败后咸阳老姬投书灶下是宏景所评已亡矣后世存者可求其真耶
　　全文乐毅论
　　智永师谓乐毅论正书第一自梁世摹出其后萧铣之流莫不临学然则此论不传于世矣陈文帝尝赐始兴王虽号笔力鲜媚殆其临搨之功胜也秘閤购书则其论全文陶宏景言乐毅论乃极劲利而非用意处故颇有壊字今所得异矣元符中诏摹于石以其书挍之殆唐人所书不逮旧本然圣俞防之谓最奇小字者是也昔王沂公善书尝求得全文乃自石未破时摹尤为精劲余从其家得之非今秘閤石可比方也
　　别本乐毅论
　　旧传乐毅论误书两字以雌黄正以今所传挍于旧史异者葢二十八字其文意自不相妨葢书传已乆不能无误昔时于秦玢兵部家得别本乐毅论文字完整笔力差劣然挍今秘閤石本亦可上下相敌或疑王着之所书也
　　髙绅乐毅论
　　李庠旧得乐毅论其本乃髙绅所藏石过自矜持谓真逸少书沈存中亦谓得前人説逸少诸书多是缣纸惟乐毅论书于石世以此为据余窃疑其不知何从得此説也昔梁武帝采逸少至尽而乐毅论已出当时无石本传者大抵逸少每为人书多以前人赋论见于世传之存者如黄庭画賛洛神赋皆书于纸以授虽修禊序亦不令入石也唐得晋魏诸家字书故尝评黄庭第一画賛次之乐毅论又其次也武平一曰太宗于右军书特留赏兰亭乐毅论尤闻寳重别一小函贮之太平公主私取乐毅论以归及籍其藏咸阳妪窃举袖中投之灶下开元録书但有黄庭画賛告誓而乐毅论亡矣
　　貍骨帖
　　貍骨方今官帖中定为晋右将军王羲之书唐人谓此本荀舆治劳之方右将军临之至今谓貍骨帖梁武帝尝以古书杂迹二卷问于陶隠居对以貍骨方是子敬书亦似摹迹在梁已疑其伪今定为右将军书果何据邪虽然右军尝书此帖或子敬临之亦不可知也
　　逸少十七帖
　　逸少自谓吾书比钟繇当抗衡比张芝艸犹当鴈行后世论者或异其説至唐然后无异词信谓其书定出钟张右而来者不至有议庾肩吾以芝为工夫第一谓繇天然第一而逸少工夫不及张天然过之天然不及钟工夫过之然尝考之芝临池学书池水尽墨繇卧画穿被于工夫至尽不可谓后于逸少也今观其书卓荦天成者葢逸少所能其谓积学而至者恐不得笔力妙处观十七帖者当以是求之
　　逸少八帖
　　逸少于书自分今古至扵行艸逮永和间极扵功力矣故所书紫纸多是少年临川时迹至其中年竞用麻纸葢欲其行笔流便屈折如意蔡邕自矜书非流纨体素不妄下笔故画无失书法入妙韦诞亦谓用张芝笔左伯纸任及墨兼此三具又得臣手然后可以建径丈之方寸千言观此益见古人于书葢不敢易而为之如此丹阳邵仲恭得逸少八帖经生所书也此当是唐人善书者为之然流畅晃朗埶若飞动得步武于王良犹有舞交衢之态者也
　　畣庾元规帖
　　逸少于书自谓真出钟草出张后生雷同失其当处敬元谓古肥进之谓今痩书至痩硬似是逸少防絶古人处若更论埶巧形宻意疎字缓皆不足者也世传谓羲之书初不胜庾翼郗愔及其莫年方妙尝以章草畣庾亮而翼遗书曰张伯英章艸十纸过江颠狈遂乃亡矣常叹妙迹永絶忽见足下畣家兄书焕若神明顿还旧观羲之书法正自然功胜岂待积学而至哉议者不知书有天机自是性中一事而学习特求就法度规矩尔至于离方遁圜不守绳墨自作胜概谓非天得不可也但见翼此语便谓初不若翼愔不知此语何所凭籍而知其昔不逮二子耶
　　硬黄
　　世有持逸少出师帖作硬黄纸渍以灵脾水乆之色如茅屋漏汁纸色尽变以此为紫纸所书也林子中以兼金购之它日复有持虞伯施书兰陵王□进本其纸文色理与出师帖一等又购而藏之未尝致诘也一日持来京师客疑其伪子中不信也大抵世人贵古而不考实一承人之妄至于终身信之不悟葢伪言先入则信言不得受也硬黄唐人本用以摹书唐又自有书经纸此虽相近实则不同惟硬厚者知非经纸也王右军作书惟用张永乂制纸谓光泽丽便于行笔今人不考其实得硬黄纸便谓古人遗墨曾不若画像先论缣素而后定世之逺近常得大略也许□民自杭得逸少十二帖皆灵脾渍也使余评之□民竟不信
　　洛神赋
