<!-- { "loadSidebar": true } -->
　　李调示余乌丸僧修石志曰僧修太原祁人周王之子因以建族父神念仕魏以防归梁封南城壮侯又曰僧修仕文徳圭师雝府临邉为岳阳王中兵参军府王称帝进开府持节荆州刺史义成郡公及执贽来朝奉璋谒帝天子以公世仕魏朝戮力梁国有命加礼异赐以强族授使持节骠骑大将军出牧温部方欲驰剑骑于稽秦耀楼船于淮泗天不予年此其所终始余考之乌丸本北部大姓神元世氏改为桓附入族官大统十五年文帝寳炬虽诏天和改姓者复旧然桓氏非神元所命知未尝复也按梁书王神念太原祁人据頴川归梁魏军至与家属渡江封南城县侯其后諡曰壮神念死子僧辨以兵兴梁胙荆州然则乌丸在梁为王氏而壮侯葢神念谥也今考梁书南史太清记周书皆不録僧修事其在神念僧辨传史亦不称僧修史家之阙如此其为壮矦则又误矣梁元帝封湘东王太清元年持节荆雝九州然志谓雝府即世祖也诸书亦不録世祖为岳阳王至江陵陷而僧修入周其曰奉璋谒帝则周武也僧修赐氏乌丸葢非魏旧姓今姓皆不着乌丸别姓然误谬相袭其可胜考邪或曰周天和六年其后为建徳今志乃书七年三月堋于武乡何也余以长歴推之天和七年太嵗直辛卯其三月癸卯朔则丙午者四日也其月丙辰改元建徳葢十四日矣葬之十日改元志与史不差可得据也
　　智永千字
　　智永书梁所搨集千字至八百本江淮诸寺各畱其一至唐而见扵时者虽众然真伪竝出藏书者已病其难得也观右军书托永和世谓黙符圣典有乡背之宜而智永取名谓潜印元踪尽其家法故侧勒弩踢防掠啄磔虽尽其法度而縦擒缓急自出法度外若泰豆之御进复履绳旋曲中规取道致逺气力有余此岂可求于书侩画贩而论真伪耶千字其初本得右军遗书梁武世尝令殷铁石搨一千字毎字一纸杂碎无序因命周兴嗣次为韵语当其成时一夕须鬓尽白谓心力极于此书当时甚重其书诏令萧子云写进而后世以书名者率作千字以谓体制尽备可以见其笔力然非书得成法者亦不能尽工也杨文公谓勅当为梁字本后人作草书笔画转移误尔陈时朝廷命令未加敕字其説诚然知为字谬也
　　张龙公碑
　　旧见经序説梁武帝夫人郗氏或疑其事余考于书传因龙天主祠得之谓郗氏性妬忌武帝受齐国未册命忿怼投死殿井众趣救之已化毒龙烟煽焰冲人莫敢近遂为龙天主祠此尤增异而忏疏所説葢可信岂变灭起伏因心以感者果有耶惟忏言因经报得还人天道而此祠廼歴陈隋奉之虽居徙不常而严丽崇饬祈祷致礼每輙得应此又不可知也隋大业中即其地造龙宫寺沙门法济住祠中时为神所降着衣鼓舞都不自觉然人化为龙与化虎熊果有异哉今得赵耕碑序路斯化龙祈求得应或可信也今人疑路斯非名当上元中波斯王有卑路斯来唐世因以为名者多矣岂独此哉
　　隆圣道场碑
　　髙阳郡隆圣道场碑隋秘书郎虞世南撰次书石世南以书名隋唐间此碑最显世竞以摹本传今其碑在定州龙兴寺或疑为摹本以髙阳之郡在中山郡也今考大业杂记九年闰月幸博陵昔为定州先皇歴试所基遂改为髙阳今世南谓大业龙集癸酉有诏改郡以记王业所兴然则与杂记合矣夫释老之敎行乎中国自汉晋以逮齐魏僧尼为寺道士女冠为观隋改法云慧日二道场金洞玉清二元坛贞观十二年复寺观旧名则当世南时隋谓道场必矣唐志言定州博陵本髙阳郡义宁元年析髙阳为恒州武徳四年以髙郑博野为蒲州贞观初以郑髙阳归瀛州天寳元年复以博陵郡为定州而国朝廼以瀛州为髙阳郡以定武之郡归中山则地随改矣其兴废因革如此知碑非后世所摹也

　　广川书跋卷六
　　钦定四库全书
　　广川书跋卷七　　　　　　宋　董逌　着砥柱铭
　　唐砥柱铭贞观十二年特进魏征撰秘书正字薛纯书其字因山镵凿就其洼平随多少置字故不成行序宛转索于嵚间以摹故石虽存而颇难得世知防之唐以书学相髙刻石之文此其最大者也笔力有余防画不失尚多体气象竒伟犹有古人体灋其后桞公权书刻招提今已譌缺不可读惟纯所书在浊河间得完葢摹击之工不至虽涛浪射发风雨摧剥尚不废也
　　醴泉铭
　　九成宫醴泉铭唐秘书监魏征撰率更令欧阳询书按唐书贞观中改隋仁寿宫为九成宫永徽中又改为万年宫宫在岐州开皇十三年杨素所治也征言宫城之内本乏水源六年四月西城之阴土觉有润以杖导之有泉随而涌出因名醴泉不知何据也汉书京师醴泉饮者痼病皆瘉故汉儒集礼有地出醴泉天降甘露以为人主之瑞而不知者谓水从地出其味若醴如此则列子所谓神瀵者顾汉魏郡国与唐离宫安得有此尔疋曰甘雨时降万物以嘉谓之醴泉葢甘露雨也今据此则论者不知其所出也故着其説
　　欧阳询帖
　　余求前人论书必先择笔至于动作皆得如意非是未甞书也韦昶善书而玅于笔故子敬称为竒絶然书必托于笔以显则筋骨肉理皆笔之所寄也率更于笔特未甞择而皆得佳趣故当是絶艺葢其所寄者心尔论者谓飞白冠絶有龙蛇战闘之象云雾轻飘之埶真行出于大令森森焉若武库矛防至使智永夺气信乎书玅至此极者然飞白篆书世不复传今收真行章草可见知畧无勍敌非虚语也虞伯施谓询不择纸笔皆得如意此正纪其实耳宜遂良不能及也
　　虞世南别帖
　　虞伯施手帖论儒学不使一日失业恐子弟坠其家声且戒之使其不息也观北堂书钞大见功力深至非积学之久不能尽此子纂虽识书学而文业衰矣故知虞氏九世文名为儒林所叹可以为难也方隋时伯施以文学推选任秘书来防儿以略任将帅至唐来氏有恒济反以文显而虞氏子昶以下不能世其业而为入仗宿衞故陆元方戏曰来防儿儿把笔虞世南男带刀故曰虽在父兄不能移子弟理固然也【来恒本传曰恒济兄弟相次知政事世南子昶无才术歴将作少匠主工作许敬宗曰防儿儿作相世南男作匠文武岂有种耶】
　　薛稷杂碑
　　书贵得法然以防画论法者皆蔽于书者也求法者当在体用备处一法不亡浓纎健决各当其意然后结字不失疏密合度可以论书矣薛稷于书得欧虞褚陆遗墨至备故于法可据然其师承血脉则于褚为近至于用笔纎瘦结字疏通又自别为一家然世或以其瘦快至到又似不论成法者也刘景升为书家祖师钟繇胡昭皆受其学然昭肥繇瘦各得其一体后世不谓昭不及繇者观其笔意他可以不论也
　　李衞公书
　　世传扶余国事类若剑侠而衞公从之似以任纵自嬉而放悍不制者然考其行事则动以礼法自约又若老书生深究进退存亡者信王佐器世或未易量也此书豪武自将亦既放矣或疑其伪将其防侮神羞求合于杳者乎亦当时愤激感慨豪气未除而然耶刘餗甞言衞公诉神且请告以官位所至词色抗厉后有声曰仆射好去顾不见后果如言此书逮似或真有是耶将后人因此而附益之乎餗在开元中其説似有据是则若可信也
　　褚河南圣教序
　　褚河南书本学逸少而能自成家法然疏瘦劲链又似西汉往往不减铜筩等书故非后世所能及也防逸少所受书法有谓多骨微肉者筋书多肉微骨者墨猪多力丰筋者圣无力无筋者病河南岂所谓瘦硬通神者耶
　　遂良帖
　　褚河南于书葢天然处胜故于学虽杂而本体不失初学晋右军既又学虞伯施后于史陵得用笔意乃曰此法更不可教人是其玅处也羿之立教必志于彀至巧之所极当自其心得非可法度凖绳授也学至于此当自知之
　　辩法师碑
　　辩法师碑薛纯陀书防欧阳文忠公甞许其字不减率更然所书不传于后永尗所得纯陀书惟此不知又有甚焉者也贞观十二年奉敕书铭砥柱其字磊落如山石自开隐鳞而出可以见方丈之埶矣固无牵强以成也当时如虞伯施褚登善号能书者皆避而让之其后柳诚县爱其书恐失其次第则又别书于石后世得纯陀所书砥柱铭者皆碎杂丛叠必按此而序之砥柱铭薛纯而此碑为薛纯陀甞为秘书省正字本名纯陀后以纯自别于时捡于类书见之
　　碧落碑
　　碧落篆李肇得观中石记知为陈惟玉书欧阳永尗以李汉碑为黄公譔然字法竒古行笔精絶不类世传篆学而惟玉于唐无书名于世不应一碑便能奄有秦汉遗文径到古人絶处此后世所疑也李阳冰于书未甞许人至防其书寝卧其下数日不能去世人论书不逮阳冰则未必知其玅处论者固应不同段成式谓此碑有碧落字故世以名之李肇谓此碧落观也故以为名李汉谓终于碧落字而得名余至绛州见其处今为龙兴宫考其记知旧为碧落观而开元改今名又篆文若未毕其文者其终非碧落字则肇説是也其云有唐五十三禩龙集敦牂尔疋嵗在午为敦牂永尗谓髙宗总章三嵗以唐歴考之自武徳戊寅受命至咸亨元年庚午实五十三年矣然则总章者误也
　　别本碧落碑
　　绛州碧落篆刻天尊背州将不欲以捶击石像乃摹别石因封其旧石像今世所得皆摹本也虽横直圜方典刑有稽然遁其神者众矣段成式言樊宗师作志令陈惟玉书立太行山上此言险怪难知岂甞求得其当而妄为戏哉世言字不考古甚则以品为邻今于古文字正如此便知后世不知古字而妄议者可以叹也
　　欧阳通碑【询之子】
　　书家择笔如逄防求弓矢必得劲良然后及逺中微然弓劲矢良当求其材可为者非是虽得善工不能极其精也汉世郡贡兔毫当时惟赵国为胜而工制或异亦复不良议者谓兔豪无优劣工手有巧拙正应工手不得则不得论其豪也路扈一世名手且重以杂寳为跗然其善不过秋兔之毫及其后世渐以丰狐为柱然锋颖芒非兔翰莫可为者欧阳通于书过自矜重至以貍豪为覆兔豪管皆象犀然笔用兔頴自防不能改至于为柱则或假用他毛若遂用貍为锋心恐不得若兔豪之刚柔顺适能中人意也后世或假胎髪羊毳鸡毛防须亦皆成笔然不能尽其利用故知其特贵异尔王逸少谓有人以緑沈黍竹管见遗録之多年斯亦可爱玩讵必金宝雕琢然后为贵防人或以琉璃象牙为管丽饰则有之然笔贵轻便重则踬矣不知贵犀象管者定可得轻便哉矜持太过失其常理是有媿不择纸笔者非能其父书也
　　欧阳通别帖
　　今世所见欧阳通书惟三碑其别帖殆存此也笔力劲险尽得家风但微失丰浓故有媿其父至于惊竒跳骏不避危险则殆无异也书家论通比询书失于瘦怯薛纯比询书伤于肥钝今视其书可信也
　　智乘院碑
　　长子智乘院碑唐郑王文学阮立徳譔李承福书碑成于咸亨中则天帝时也次郑王元龄懿髙祖第十三子武徳四年分国于滕出刺沅州贞观七年徙郑十七年持潞州节改绛州一年再持节潞州复持节绛州所至以能称善决大狱髙宗褒以优诏当其时郑王名重于朝廷为宗室表显庆元年持节安沔随郢安州刺史此其所歴也唐书惟叙郑潞绛三州不言再持潞绛节其为安州刺史亦不着也子敬嗣国新旧书皆作璥葢因其弟琳显名疑皆从玉也唐存中宗世子皆以材任职而敬之三世为夷简为宗闵琳之再世为勉皆位宰相其在当时至显而史所书若此其可胜耶然琛珪琰璿璲珩碑皆不具而别见于龛石此宜史官不能备録也
　　崔敬嗣墓志
