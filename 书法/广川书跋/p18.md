<!-- { "loadSidebar": true } -->
　　余见李胜作顔泉记昔文姜事姑则异一日泉发其居遂庙食于此或曰昔李阳氷尝尉淄川刻碑庙中今所书葢据李监说余往来求阳冰记不得其后得破石仅尺葢为础或视之书字可读按其说文姜姓顔余与今庙中刻石所记无异尝见唐李冘作集异记书文姜事姑以孝谨樵采之外汲山泉以供饮一旦缉笼之下涌泉清泠可爱时谓顔娘泉李冘所记后世据之按顾野王舆地志谓顔文妻也事姑感得灵泉生于室内常以缉笼葢之姑出笼即泉涌居宅时号笼□水野王所记自是当时所传李冘以为顔文姜误也今考地记淄川为齐邑唐武徳分于齐郡而为州治当唐阳冰为尉于郡邑其事不妄而谓顔氏文姜则不得其实按此水本号萌水出甲山东北迳萌山西注般阳入于陇下与齐水合者萌水口也不知冘阳冰在唐世犹不得其水名而舆地志固己辨其出可无信耶余修官书见熈宁中封顔文姜为顺徳夫人当时不知详考但据李冘所记此其失也
　　宝章集
　　上山斫檀榽【遐鸡切】橀【呼奚切榽橀木细叶似檀今江东有之】先殚谓山无檀则不可谓榽橀果足用为檀则世亦不能自罔也昔神龙中王方庆上其祖导洽珣仲宝骞规献之二十八人书离卷为十诏赐其书号宝章命崔融为序复还方庆当时所集大小差次不能比栉相伦随其广狭高下为卷其后散逸世人各复一二得之淳化所上帖已有杂出是集者矣元符中秘阁复以至道后逮绍圣间所购书摹石宝章集尽刻之余尝见墨迹尽作硬黄纸次第□【测入切】防【直立切玉篇曰从后蹑也】如梵经亦甚整理此乃唐人临搨者世人以其石刻出秘阁比他石为难得乃剔取宝章一卷别出谓真方庆所上也导洽珣书自有存者世或得之不于此求而竞从于伪因书其末崇宁三年十月为宗子大年书
　　为邵仲参书宝章集
　　古人论书要识书家主人则妄误者故常奴尔亦何至乱真耶后世于书旣失眼目而摹搨转伪则虽欲如古人悬断真伪不复得也故常求辨其缣纸所因以识其世先后其间甚伪者可以辨至工于临搨而得旧缣纸者则不能尽知服防谓方絮曰絮葢汉纸如此古人治纸要自有法故以缣帛依旧书长短随事截之则为幡纸以生布作纸丝□綎故名麻纸以树木皮作纸名谷纸至蘖汁涅染治槌装则为经纸自汉魏遗字多作幡纸晋宋多作麻纸而隋唐用经纸今世所见宋晋帖多作经纸硬黄此于真伪可以不论也余见秘阁宝章集悉为经纸摹书然武后旣复以赐方庆则留于御府者当时所临搨者也不然公家何处得此然有法度陵骧迅快故知为能书也
　　僧伽传
　　蒋頴叔作钟离景伯书庐江刘良以示余考之僧伽本天竺人龙朔初至中国景龙四年入灭葢年八十三矣此以旧传韩退之诗知其瑰竒不可少贬其谓李太白尝以诗与师论三车者此则误也诗鄙近知非白所作世以昔人类在集中信而不疑且未尝深求其言而知其不类余与之挍其年始知之太白死在代宗元年上距大足二年壬寅为六十年而白生当景龙四年白生七嵗固不与僧伽接然则其诗为出世俗而复不考嵗月此殆涅其服者托白以为重而儒者信之又増异也龙朔元年至景龙四年以唐历挍之为五十年知僧伽在西方时三十三年矣余以旧传知之
　　鲁直乌丝栏书
　　翟湛尝以乌丝栏求豫章黄鲁直为书苏子瞻陶渊明诗字尤用意极于老壮态不似平时书但乌丝治之不得法碍□磔决颇失行笔势葢缣帛不如昔也往见晋宋诸人谓缣素之工殆絶于昔惟王僧防寻得其术虽不及古不减郗家所制当时书缣自别是一机杼故能传乆逺如此观张芝有缣素书传于唐而张昶毛亦传缣素书后人得其旧本便知其异也今为乌丝不如昔工又涩缓有浮纇槌练得柔滑加缮治然后可用不若纸也唐许浑以乌丝栏书其诗为集然则豫章书东坡诗便为有考于古也














　　广川书跋卷十
