<!-- { "loadSidebar": true } -->
　　逸少此赋当以为第一今无复存者但子敬所书犹传疑未可以伯仲间论也谢安石尝疑子敬不逮父书后世或谓不复可辨且曰外人那得知岂书法虽一艺彼亦自有至处恐非造其域者不能致论也此书摹传失据更无神明画存尔非子敬书法尽此
　　洛神赋别本
　　今世所传洛神赋余见已四本矣虽王和甫家者号最胜结字踈宻得法然不若此书亦自与周子发家者稍异子发谓子敬爱书洛神赋人间宜有数本似未见其余也昔马澄评右军书谓劝进洛神赋诸书十余种皆作今体知逸少尝书此赋子敬当是习其家学尔然书録不记子敬洛神赋其传之失实将后人摹搨不可知也字法端劲是书家所难偏旁自见不相映分有主客趣乡整严非善书者不能也大观元年正月为安希古书
　　子敬杂帖
　　子敬书如河间年少自不拘束此当行草中也宋孝武学书或真行章草杂在一纸或重作数字或学前軰名人能书者而子敬诗赋賛论亦入此书大似未能得子敬当处此可与论书法之至耶谢太傅善书不重子敬每作好书必谓被赏太傅辄题后以畣之尝问子敬君书何如右军曰故当胜安曰物论殊不尔子敬曰世人那得知此帖超轶陵突似欲出其家学宜诸人有逸气过父者之语也
　　子敬别帖
　　鼂旡咎持宗子某所藏子敬三帖使余评之余谓子敬自少刻意书学似恐坠其家声中年自造书妙乃父子名家不能泾渭世人故应异论也谢灵运直谓当胜右军唐文皇谓如枯查饿不知当时何故立论如此人之好恶相异有至是邪子敬谓世人那得知似恐世有妄评者然非笔入三昧岂能扵此下转语荘子曰自大视细不眀自细视大不尽今论中令父子者皆视大而不尽也
　　又子敬别帖
　　谢太傅防逸少不取子敬人之好尚各以所见后世论者便以此为据至过有诋訾岂知真子敬父子间邪且学本家法以意相授非入其阃域者定孰知之或为説曰天公问下方人何衣曰衣蚕【一作虫】蚕若何曰喙□□类马色邠邠类虎天公以为谩使下问还报乃信西方诸国闻汉人语蚕吐丝而衣亦以为欺也夫妄言者尝托于无而人或以为有信言者每托于有而人或以为无人之诞信相欺何可胜辨邪后人观子敬书知其立论者皆蚕説也必有得子敬意者然后可与辨此李庠示余别帖窃有感焉天下之迷于是非多矣何可计邪
　　王中令帖
　　晋书评子敬书谓笔力逺不及父而有媚趣逸少作大字壁间子敬墁之而更为明日视之逸少不能辨也若此则父子间本无分处纵复有异岂应其论至此也当文皇评书便以子敬无屈伸放纵岂知法度尽处乃可言笔墨县解是不知曾求于此也晋史修于唐臣皆贞观时人其论宜如此
　　王敬和帖
　　燕石入笥卞和长号玉石亦自有辨但知者既少则昧者众矣真赝相则伪者常胜后有真者不复察也余观王敬和帖而伤之仁庙时购法书于四方洽之书落简挥毫有郢匠成风之埶其帖已具寳章集今入秘閤观者不求真伪谓真晋人书也余尝察其书此正唐所摹以畱御府者岂知世复有旧札遗纸存乎今观李氏所收帖然后可以辨矣世反疑为临家者是岂不使卞和长号也
　　羊欣薄绍之帖
　　羊敬元书出子敬不忘本分薄敬叔书后学犬令虽其纤圆骨力克成但乏神明尔然二者同出不能相逺岂书法果自有所至邪后世论欣书谓举止羞涩谓绍之书功力不足皆失其实也当在南朝时买王得羊不失所望谓绍之驾友凌师岂偶然者耶张懐瓘谓薄绍之羊欣王僧防康昕王右军亦欲混其臭味是以二王帖中多有伪迹观此帖其有所稽矣唐贞观中欣书得正行才二十余纸绍之行书四纸仅存不知此帖在唐録中为第防纸今世藏书家类无二人书此其可秘也
　　邓乂碑
　　邓乂碑集古録谓考其事绩则邓艾碑也夫艾乂同音葢名乂而音为艾字后世音读既误遂相传如此郦善长曰濮阳城南有魏使持节征西将军太尉方城侯邓乂庙庙尚有乂碑秦建元十二年广武将军兖州刺史关内侯安定彭超立当后秦去魏晋不逺宜相传可考至其后世音失其读则幷与其字而移矣然则书文之失其得一二而正邪
　　铜鼓铭
　　陈叔夏得铜鼔甚大其餙为蚩尤飞廉涂善金而光耀至今不灭其铭曰龙升元年七月大匠涣按龙升为大夏年纪而鼓全似西南夷所作今秘阁犹有但其形制小劣无涂金为餙又其文为戏龟水艸与此异也崔鸿十六国书防连勃勃以铜为大鼓及飞廉翁仲铜驼龙虎以黄金餙之列扵宫殿之前疑即此也
　　庐陵王铭
　　世传宗资□文谓古无是而丰碑本以下繂其説信也尝考呉均齐春秋王俭谓石碑不出礼典起宋元嘉顔延之为王琳碑石又考杜叔廉书仪则谓碑石自魏司徒缪袭改墓刻石以识因以述其徳行昔顔之推论碑铭皆不及此乃知不显著于书者或不得尽考也尝见南朝得王戎墓铭凡数百言其首书晋司徒尚书令安丰元公之铭其后张率得威斗何承天以为必甄丰求其説得石具如承天説然其制已备于汉岂特魏晋间耶蔡邕铭论曰碑在宗庙两阶之间近代已来咸铭于碑余见邕之为灵□墓硬碑便知诸人论之不详皆不足信于世庐陵王碑叙述惟谨微觉烦碎然书画简古爲足贵也
　　定鼎碑
　　古圗经称定鼎碑在懐州衙署其题曰御射之碑以其文有定鼎迁都之十载故自昔其名如此不知定鼎迁都在孝文世而偶以文见之然字画有法独异于当时人所书亦见袭中国文物所致而夷俗污陋渐革也魏书景眀三年九月丁巳车驾幸邺戊寅阅武扵邺南十月庚子帝亲射逺及一里五十歩羣臣勒铭扵射所甲辰车驾还宫今碑所书年月与史相合然自戊寅逮庚子为廿一日则自邺至懐而还京师可以考次也不言幸懐温等处自是可略然既书亲射勒铭不书其地乃继文扵上似御射当在邺南然则此不当略也【北海王详髙祖南伐自洛北廵详常与侍中彭城王竝在舆辇陪侍左右至髙宗射之所髙宗停驾诏诸弟及侍臣皆试射逺近唯详箭不及髙宗箭所十余步髙宗嘉之拊掌欣笑遂诏勒铭】
　　瘗鹤铭
　　华阳真逸撰　上皇山樵【阙一本有书字】
　　鹤寿不知其纪也壬辰嵗得于华【阙一字当为亭】甲午嵗化于朱方天其未遂吾翔【阙一字当为寥】廓耶奚夺【阙一字】仙鹤之也廼褁以黄之币藏乎兹山之下仙家无【阙四字】我竹【此字不完】故立石旌其事篆铭不朽词曰
　　相此胎浮邱【阙二字】余欲无言尔【阙五字当有靁门二字】去鼓【阙一字当为子】表畱【阙二字当为形义】唯髣髴事亦微防尔将何之解化【阙五字】入【此字不完又阙一字】惟宁后荡洪流前固重扄右【此六字不完又阙八字】华亭爰集真侣瘗尔【阙四字或但止于此未可知也】丹阳真宰【此四字不知其次】
　　瘗鹤铭今存于焦山及寳墨亭者葢书于此凡文字句语读之可识及画之仅存者百三十余言而所亡失几五十字计其完书画葢九行行之全者率二十五字而首尾不预焉熙宁三年春予与汾阳郭逢原公域范阳张袆子伟索其逸遗于焦山之阴偶得十二字于乱石中表畱惟宁十字完余二字譌缺石甚迫隘偃卧其下然后可读故昔人未之见而世不传其后又有丹阳外仙江阴真宰八字与华阳真逸上皇山樵为侣似是真侣之号今取其可考者次序之如此其间阙文虽多如华亭寥廓之类亦可以意读也二月一日南阳张子厚记
　　瘗鹤铭
　　鹤寿不知其纪壬辰嵗得于华亭甲午嵗化于朱方天其未遂吾翔寥廓也耶奚夺余仙鹤之遽也廼褁以元黄之币藏之兹山之下故立石旌事篆铭不朽词曰相此胎禽仙家之真山阴降迹华表畱名真惟彷佛事亦微防西竹法里宰耳嵗辰鸣语觧化浮邱去莘左取曹国右割荆门后荡洪流前固重扄我欲无言尔也何明爰集真侣瘗尔作铭宜直示之惟将进宁丹阳僊尉江阴真宰立石
　　书瘗鹤铭后
　　瘗鹤铭在润州焦山下初刻于崖石乆而崩摧覆压掩没故不复得其全文余尝怪唐人尚书学而此名字特竒伟宜世赏防而卒不见传于人自张懐瓘张爱賔徐浩论书备有古今字法亦不见録考其嵗月虽不可得然此山之摧裂圯垝莫知何时而是书压覆其下知其刻已久但没石间自昔或未知之然其刻画亦幸至今尚完欧阳文忠公以旧记称王羲之书为非又疑顾况自号华阳真逸谓此书类顔太师沈存中直谓顾况所书如何而碑书篆者上皇山樵也则谓况书不可也往时邵兴宗考次其文阙四十二字而六字不完又有六字不知其次其后张自力求之摹两山间其阙字三十有五不完者七而又别求十二字与兴宗不同昔刁景纯就金山经庋中得唐人于经后书瘗鹤文以挍兴宗子厚其字错杂失序多矣宜直示之惟将进宁则不可究令竝列序之来者可以考矣文忠集古録谓得六百字今以石挍之为行凡十行为字廿五安得字至六百疑书之误也余扵崖上又得唐人诗诗在贞观中已刻铭后则铭之刻非顾况时可知集古録岂又幷诗系之耶
　　书黄学士瘗鹤铭后
　　黄伯思学士以瘗鹤铭示余世谓晋右军将军王逸少书欧阳公疑华阳居士顾况道号然逸少逋翁其书可见不与此类尝考次其年羲之生晋惠帝大安二年癸亥嵗至穆帝升平五年辛酉嵗卒当五十九年而成帝咸和九年太嵗在甲午逸少当三十二嵗逮四十八年辛亥始去会稽其时未尝至朱方华阳又非其郡邑所望不得以此为称顾况卒扵贞元末当元和七年为壬辰九年为甲午良不及也上推壬辰嵗为天寳十一载况当儿穉其号华阳乎葢自贞元以后皆不合扵此昔陶景尝以其居华阳观故自号华阳居贞白平时著书不称建元直以甲子纪其嵗今曰壬辰嵗得之山阴甲午嵗葬扵朱方壬辰当天监十一年甲午则其十三年也隠居以天监七年逰海岳住会稽来永嘉至十年还茅山十二年弟子周子良仙去贞白作传即十一年在华阳此其可知也或曰茅山碑前一行贞白自书与今铭甚异则不得为陶居所书然华阳真逸特其撰铭若其书者上皇山樵也四人各以其号自别固不得识其姓名疑皆君子也然其书在江岩石壁摹搨最难又石摧压其上人不得至风雨雪霜不及故字画至今尚完或疑梁以书传逮六百年不应如新刻于石余求铭后王瓉书葢自贞观至今亦无譌缺贞观去梁未乆可考而知也
　　萧子云别帖
　　今世所传萧子云书或见之碑转相拓搨刻深画重去真逺矣虽况以春蚓秋蛇人不谓过也丽正所藏葢自唐贞观入録后散亡民间张河东初购得之五代入江南李氏江南平始还内府今视其书与世间所闻异矣劲特挺防更无后世俗态笔迹健痩萦丝索铁屈折尽妙不露筋络求扵纤痩浓淡未尝有遗恨也昔传子云作笔而心用胎髪故得纤细不失或疑非兎翰不足称劲是不然丰狐之柱路扈尝用之但不知胎毛非壮髪不知可用以作笔此余未之考也
　　乌丸僧修志
