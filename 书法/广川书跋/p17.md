<!-- { "loadSidebar": true } -->
　　博士王持国得韩愈撰黄陵庙碑甚完其字无譌轴而藏之属余书其后余谓黄陵文见昌黎集人皆可得惟碑以沈传师书为贵乆则字剥缺不可读故其完本难得余尝考昌黎之文闳深浩博不与世人同机轴卓然自成一家独于此碑杂碎无统纪文气亦不纯而格韵不类葢其辨湘君已失故其言亦自畔不得经意湘君即舜妃夫人为女英以楚词可得知之古者天子建后其以娣姒从者虽皆同姓自当为夫人此礼也郭璞疑帝舜之后不当降小君夫人愈谓有小君故正得称君夫所谓君即小君也后夫人配君故天子国人称之谓君则后谓小君降天子也舜不立正妃二女以长防为序不言后岂后之下复为小君以称此非礼也惟诸侯之妃天子封之曰夫人故国亦以小君称之对诸侯以自称于国也书称舜曰五十陟方乃死礼曰天子登遐释诂曰骘假格陟跻登升也则登遐升遐同文舜为陟方自是南廵狩凡行必谓陟葢往而升也不谓地有高下而陟降异词周公称成汤曰礼陟配天自是殷礼能升配天享国不宜遂以为陟而死也今曰陟文句为尽而谓方乃死者此不成语愈书误以竹书虽以陟为升谓升遐也不得于此取之观愈于此碑时用工深故博考而详取葢求之太过牵强取合固宜忘失本意
　　李干墓志
　　唐太学博士李干志河南李仲微得其碑以传然其文自见昌黎集中惟碑少见故仲微贵之其书李翺亦可臧也志曰字子渐集无此又以栁贲为泌与集本异者唐宪宗纪自作栁泌知李道古志与此皆误此志甚罪干以丹砂受贲之术以死且以为世戒也又叙归登食水银火射窍节以出李虚中服硫黄致疽发于背李逊且死始知药误孟简自以得不死药二年卒卢垣溺出血肉李道古亦以栁泌药死海上观其说者自令耸惧震恐可终身守之且世亦知尊生矣其寿宜不死卒以得死虽甚暗庸不此为也或传退之晚嵗颇嗜硫黄卒以此死白居易曰退之服硫黄一病竟不痊居易言可信也立论以戒世求世必信公乃自蹈于此何哉余意以血气旣耗不得如向之时方幸扶衰救疾以冀朝夕近功不知其患已如干也可以一叹哉
　　孔戣志
　　孔戣志称戣平生节操有古人风使作者无愧词亦使人知以铭志为贵也考广徳王碑其叙亦僃矣当戣为华州刺史奏江淮进海味道路扰人宪宗以其言忠诏除岭南节度其事见于岭表者韩愈尽道之独不及华州事则志不得而具者其序当然也尝见隋炀帝时责贡四方而海错出尤尽当时如鳘鱼虾子含肚鲈鱼干脍密拥劒桂蠧鲤腴动輙千品劳人殄物至江淮絶鱼虽欲不亡其可得耶或曰使得其臣如戣軰在左右当无此患是不然谏幸江都如任建宗即日朝堂捰【乌果切】杀之矣然则人臣进谏亦会逢其时尔非宪宗之明其说果得行乎
　　处州孔子庙碑
　　处州夫子庙碑唐咸通四年刺史王通古重立以传考之李繁作学官处州当元和二年至僖宗而碑已废后世以昌黎公文可传故又刻石于学使世存之昔欧阳文忠公谓隋唐之际天下州县学皆废且文公见官为立祠州县莫不祭之则以夫子之尊由此其盛呜呼礼之废乆矣皮弁祭菜示敬道也周之制凡始立学必释奠于先圣先师礼曰始立学者旣衅器用币然后释菜不舞不授器夫奠有乐释菜无乐郑康成谓释菜于诗书礼乐之官释奠于先圣鲁之锡成王以天子礼乐祀周公安得祭于学哉然则先圣祀孔子可也当三代盛时夔伯夷世为先圣祀于诸国必有合也至汉始以孔子祭于学天子亲祀自晋成帝至唐武徳定着于令其礼稍重范请用王者仪而范宣之议当其释奠用帝王礼乐然谓释奠幸存不以四时为祭今又无乐文忠公据后世苟简便谓礼有不足则误矣昔贞观中始以孔子为先圣永徽定令复用周公为先圣黜孔子为先师然文公遽以句龙弃得常祀无如夫子盛文忠谓孔子后天下皆以为先圣岂亦不知考于古耶开元诏曰昔縁周公南面夫子西坐自今后夫子南面而坐内出王者衮冕之服衣之制诏丞相册封文宣王于是列防而以门人配焉其曰南面用王者事巍然以门人为配岂古实行之尝怪二公于此不知考古使后世疑之此可叹也

　　广川书跋卷九
　　钦定四库全书
　　广川书跋卷十　　　　　　宋　董逌　着同光四年宣【中书谓之草枢密院谓之底三司谓之宣】
　　昨以邺都叛乱须议济师相次更委嗣源同谋翦灭不意忽因深夜寨内惊骚遽至纷纭权罢征讨其城下一行大军除邺都侧近分屯守把外李绍荣并部领且归阙下见别举王师攻取次兼李嗣源李绍贞等为缘军乱自负忧疑不欲回赴阙庭又未尽闻行止恐是郤归镇府排龊军都向背未知隄防宜设窃知恐有溃散兵士逃背军都结搆凶徒奔突城镇右奉圣防令诸处更切诫严师旅管内遍切指挥各令守把城池安存户口常加警僃勿失机宜仍须不住差人探候每事机飞状申奏付晋州准此同光四年三月十七日宣枢密使李枢密使张天子降书命于下有策书制书诏书诫书策书起年月日称皇帝曰此命诸侯王三公制书其文曰制诏三公赦命令是也诏书诏告也有三品其文一曰告某官某如故事二曰省奏事三曰羣臣有所表答也已奏如是奏是也诫言诫敕刺史太守及三邉营官被敕文曰有诏敕某官是为诫敕自唐以枢密院领兵事始以宣自别于命余尝得梁宣底考之知其制自唐末至五代而行之当贞明时李振为枢密使凡宣传上防以行于外而録于其院则谓之宣底而后枢密院以其与敕异事故以其诏命谓之宣其制于事后具月日臣某宣晋改枢密承宣以就其制今考其同光四年三月宣其书葢与梁同制也河南石温叟得后唐同光四年三月宣余因考之贞明宣底见五代之制葢自唐末相承如此梁以李振为枢密使其宣上防以行于外而録其事藏之故中书省以勅枢密院以宣各有制度其宣则于事后具年月日宣如唐告宣奉行而石氏所藏枢密院具姓此制则唐所行宣而録其底以藏与梁宣底同也昔宋次道论系月日姓名者乃所以为底今枢密尚用之皆作卷轴连藏而同光宣以御前寳玺印出葢其所行以出者与其留底皆用宝也虽其一时抢攘葢有司存焉不容其制相乱当唐庄宗遣李嗣源以取魏州谋议出此其至窜亡可坐计也方且召李绍荣还阙而恐嗣贞走镇天之所诱悖谬其心此宣可以资后世一笑当其以兵武擅天下谋画计决应于事机不可谓暗于前计灭梁才三嵗尔当皇甫晖以效节军脇制在礼防邺都初命李绍荣讨之邢州乱又以李嗣贞将而讨其州将赵太绍荣攻邺无功庄宗欲自将牵于孽后不能决方其时明宗以疑自嫌不能释于猜携乃授以师徒余窃怪其取祸以逞求自速也方军变于魏时而绍荣犹守城南绍贞乃辟西北隅明宗托伪还镇州绍贞劝帝以兵南下庄宗死泛水而此宣方进绍荣明宗果欲归镇岂不知绍贞幸祸以激变而求其自托于嫌在礼反于魏军以旁引坏诏刘氏谓小事可趣绍荣指挥此可为长太息也始庄宗与梁军相持会贺正入附遂得魏而梁由此亡及得天下以王正言守之此不几于以天下为戏哉其筹画算计皆不足论其措置施设所以成其乱者可以为后世戒以见五代之乱非天不悔祸葢人谋召患虽天心之仁不能拯而救也其称枢密使即张居翰李绍宏也其言绍荣元行钦也绍贞者翟彦威也皆唐之赐姓号养子庄宗所仗以成功者也
　　李后主蚌帖
　　江南当五代后中原衣冠趣之以故文物典礼有尚于时故能持国完聚一方岂徒然哉观此帖下属州责蚌酱犹有古义知以宗庙为重恐滋味防【玉篇昨冉切】防【玉篇而琰切味薄也】其下惶遽供命不敢宁固知礼有贵于行事者也汉律会稽嵗献鲒【巨乙切】酱二升以说文求之鲒为蚌知此为宗庙祭乆矣然谓汉有旧仪岂以此耶
　　李国主集贤院书
　　江左书两等纸用澄心堂所作谷皮细钞其上本入中隐堂僃亲览者为御府书其下入文馆以广图籍书有楷法而字颇挍讐今散落人间徃徃收藏为嘉玩其书有楷□等亦与供进者絶异晋有中秘书而又有外库悉异纸札故虞预言秘府中有布纸三万余不任写御书而无所给请四百枚付著作书史写起居注然则书纸有等自昔然也
　　为张潜夫书官法帖
　　观书似相家观人得其心而后形色气骨可得而知也古人大妙处不在结搆形体在未有形体之先其见于书者托也若求于方直横斜注折旋尽合于古者此正法之迹尔安知其所以法哉淳化中诏以秘阁所藏书入石又以翰林待诏王着摹字求其书法之外各有异处殆不可得至于行笔利钝结字踈密时可见之然决磔钩剔更无前人意皆着之书也其后得秘阁墨书挍其字画皆硬黄摹书至有墨色烟落或以重墨添晕当着奉诏时其所摹搨皆略放其大体而私以笔画成之宜其用笔略无古人遗意不足异也观王洽书逸少谓不减己落简挥毫有郢匠成风之埶王珉书献之谓骑驴骎骎欲度骅骝前今视官帖二人书画雅有相类而洽更自劣弱珉书则与子敬更不可辨皆硬黄伪误少真而摹传者遂成一体也今人不知其故凭石本便评定书画至于放言立论更无疑处此与观景而论形神以为某胜某劣何以异哉
　　为方子正书官帖
　　世疑官本法帖多吊丧问疾葢平时非问疾吊丧不许尺牍通问故其书悉然余求之故不当尔也唐贞观尝购书四方矣一时所得尽入秘府张芝钟繇张昶王羲之父子书至四百卷汉魏晋宋齐梁杂迹又三百卷惟丧疾等疏比之凶服器不及入宫故人间所得者皆官库不受者也唐世兵火亦屡更书画湮灭不能存其一二逮淳化中诏下搜访已无唐府所藏者矣其幸而集者皆唐所遗于民庶者故大抵皆吊问书也
　　石曼卿书
　　世以曼卿跅弛不羁故其乗一时豪气所感岂提鈆懐椠者所能模放耶观其论天下事无不公当后数十年其言益信可用精思者不能过也潞子城有曼卿所书葢宝元七月是时朝廷始以曼卿所上民兵为可行故得与吴遵路同籍河东兵至此迨今六十五年本道再置使按民兵其说正当时所议而西河师中适为上党尉初得其书摹石此岂亦有数耶
　　昼锦堂记
　　运笔柔则无芒角执手寛则多缓弱掣短则法臃肿掣长则法离澌画促则字势横画踈则字形慢拘则乏势放或少则纯骨无媚纯肉无力少墨浮涩多墨苯【毕衮切苯防草丛生也】钝书病如此其众惟积学渐成者当求摆脱入究竟三昧此宜有墨池笔塜终身于是然书法须得天然至功力亦不可弃王僧防曰宋文帝书自谓不减王子敬时议天然胜羊欣功夫不及便知力学所至不可废也蔡君谟妙得古人书法其书昼锦堂每字作一纸择其不失法度者裁截布列连成碑形当时谓百衲本故宜胜人也
　　书莱公事后
　　李化光书王世弼事其言莱公主隂官若王者居巍然正坐侍列至众曰此王也命弼拜旣寤稍露其语故化光得书或问秀师曰此脩罗地也佛法脩罗下人天一等或疑公之正节直行当入天神今乃在修罗何耶广川董某曰子谓主隂官者为生大海心而下劣者耶亦将谓趣所摄而从卵生者耶若公之蹈难不顾死以忠力再造王室此与执持世界力同无畏葢与帝释梵王居者不知公在天趣矣子无疑其如在离沟下灶泆阳倍鲑沈水海口以恐惧惊动疑俗求败鼓丧豚者为公之灵响耶
　　顔泉记
