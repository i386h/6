<!-- { "loadSidebar": true } -->
　　钦定四库全书　　　　　子部八
　　墨池编　　　　　　　　艺术类一【书画之属】提要
　　【臣】等谨案墨池编六卷宋朱长文撰长文有吴郡图经续记诸书已别着録是编专论书学源流分为八门每门又各析次第凡字学一笔法二襍议二品藻五賛述三寳藏三刻碑二噐用二皆引古人成书而编类之搜辑甚博前代遗文往往借以得传于后间附已説亦极典雅后来书苑菁华等继作虽畧有増益终不能出其范围其于賛述门窦臮述书赋下自称编此书十卷又噐用下称因读苏大文房四谱取其事有禆于书者勒成两卷赘墨池编之末是长文原本当为十二卷今止六卷盖后人所合并也又此本碑刻门末原载宋碑九十二通元碑四十四通明碑一百十九通皆明万厯重刋时所妄増今姑存之而订正于此焉乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　墨池编卷一　　　　　　宋　朱长文　撰字学门
　　汉许慎説文序
　　古者庖牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作易八卦以垂宪象及神农氏结绳为治而统其事庶业其繁饰伪萌生黄帝之史苍颉见鸟兽蹏迒之迹知分理之可相别异也初造书契百工以乂万品以察葢取诸夬夬扬于王庭言文者宣教明化于王者朝廷君子所以施禄及下居德则忌也苍颉之初作书盖依类象形故谓之文其后形声相益即谓之字字者言孳乳而浸多也着于竹帛谓之书书者如也以迄五帝三王之世改易殊体封于泰山者七十有二代靡有同焉周礼八嵗入小学保氏教国子先以六书一曰指事指事者视而可识察而可见上下是也二曰象形象形者书成其物随体诘诎日月是也三曰形声形声者以事为名取譬相成江河是也四曰防意防意者比类合谊以见指防武信是也五曰转注转注者建类一首同意相受考老是也六曰假借假借者本无其字依声托事令长是也及宣王太史籀着大篆十五篇与古文或异至孔子书六经左丘明述春秋传皆以古文厥意可得而説其后诸侯力政不统于王恶礼乐之害已而皆去其典籍分为七国田畴异畮车途异轨律令异法衣冠异制言语异声文字异形秦始皇帝初兼天下丞相李斯乃奏同之罢其不与秦文合者斯作苍颉篇中车府令赵高作爰歴篇太史令胡毋敬作博学篇皆取史籀大篆或颇省改所谓小篆者也是时秦烧灭经书涤除旧典大发隶卒兴役戍官狱职务繁初有隶书以趣约易而古文由此絶矣【徐锴曰王僧防云秦狱吏程邈善大篆得罪繋云阳狱増减大篆去其繁复始皇善之出为御史名其书曰隶书班固云谓施之于徒隶也即今之隶书而无防画附仰之势】自尔秦书有八体一曰大篆二曰小篆三曰刻符四曰虫书【徐锴曰按汉书注虫书即鸟书以书幡信首象鸟形即下云鸟虫是也】五曰摹印【萧子良以刻符摹印合为一体徐锴以为符者竹而中剖之字形半分理应别为一体摹印屈曲缜密则秦玺文也子良误合之】六曰署书【萧子良云署书汉高六年萧何所定以题苍龙白虎二阙羊欣云何覃思累月然后题之】七曰殳书【徐锴曰书于殳也殳体八觚随其势而书之】八曰隶书汉兴有艸书【徐锴曰按书传多云张竝作艸又曰齐相杜探作据説文则张竝之前已有矣萧子良云藁书者董仲舒欲言灾异藁艸未上即为藁书藁书者草之初也史记上官夺屈原藁艸今云汉兴有艸知所言藁艸是创艸非艸书也】尉律【徐锴曰尉律汉律篇名也】学僮十七已上始试讽籀书九千字乃得为吏又以八体试之郡移太史并课最者以为尚书史书或不正辄举劾之今虽有尉律不课小学不修莫达其説乆矣孝宣时召通苍颉读者张敞从受之凉州刺史杜业沛人爰礼讲学大夫秦近亦能言之孝平时徴礼等百余人令説文字未央廷中以礼为小学元士黄门侍郎雄采以作训纂篇凡苍颉已下十四篇凡五千三百四十字羣书所载畧存之矣及亡新居摄使大司空甄丰等校文书之部自以为应制作颇改定古文时有六书一曰古文孔子壁中书也二曰奇字即古文而异者也三曰篆书即小篆秦始皇帝使下杜人程邈所作也【徐锴曰李斯虽改史篇为秦篆而程邈复同作也】四曰佐书即秦隶书五曰缪篆所以摹印也六曰鸟虫书所以书幡信也壁中书者鲁恭王壊孔子宅而得礼记尚书春秋论语孝经又北平侯张仓献春秋左氏传郡国亦往往于山川得鼎彛其铭即前代之古文皆自相似虽叵复见逺流其详可得畧説也而世人大共非訾以为好奇者也故诡更正文乡壁虚造不可知之书变乱常行以燿于世诸生竞説字解经諠称秦之隶书为苍颉时书云父子相传何得改易乃猥曰马头人为长人持十为斗防者屈中也廷尉説律至以字防法苛人受钱苛之字止句也若此者甚众皆不合孔氏古文谬于史籀俗儒鄙夫翫其所习蔽所希闻不见通学未尝覩字例之条怪旧执而善野言以其所知为至妙究洞圣人之防恉又见苍颉篇中幼子承诏因号古帝之所作也其辞有神仙之术焉其迷误不谕岂不悖哉书曰予欲观古人之象言必遵修旧文而不穿凿孔子曰吾犹及史之阙文也今亡矣夫葢非其不知而不问人用已私是非无正巧説衺辞使天下学者疑盖文字者经艺之本王政之始前人所以垂后后人所以识古故曰本立而道生知天下之至而不可乱也今叙篆文合以古籀博采通人至于小大信而有证稽譔其説将以理羣类解谬误晓学者达神恉【徐锴曰恉即意防字防者美也多通用】分别部居不相杂用【徐锴曰分部相从自许始也】万物咸覩靡不兼载厥谊不昭爰明以谕其偁易孟氏书孔氏诗毛氏礼周官春秋左氏论语孝经皆古文也于其所不知盖阙如也
　　宋徐校定说文表
　　银青光禄大夫守右散骑常侍上柱国东海县开国子食邑五百戸臣徐奉直郎守袐书省著作即直史馆臣句中正翰林书学臣葛湍臣王惟恭等奉诏校定许慎説文十四篇并序目一篇凡万六百余字圣人之防盖云备矣稽夫八卦既画万象既分则文字为之大辂载籍为之六辔先王教化所以行于百代及物之功与造化均不可忽也虽复五帝之后改易殊体六国之世文字异形然犹存篆籀之迹不失形类之本及暴秦苛政散隶聿兴便于末俗人竞师法古文既絶譌伪日滋至汉宣帝时始命诸儒修苍颉之法亦不能复故光武时马援上疏论文字之譌谬其言详矣及和帝时申命贾逵修理旧文于是许慎采史籀李斯雄之书博访通人考之于逵作説文解字至安帝十五年始奏上之而隶书行之已乆习之益工加以行草八分纷然间出反以篆籀为奇怪之迹不复经心至于六籍旧文相承传冩多求便俗渐失本原尔雅所载草木鱼鸟之名肆意増益不可观矣诸儒传释亦非精究小学之徒莫能矫正唐大厯中李阳冰篆迹殊絶独冠古今自云斯翁之后直至小生此言为不妄矣于是刋定説文修正笔法学者师慕篆籀中兴然颇排斥许氏自为臆説夫以师心之见破先儒之祖述岂圣人之意乎今之为字学者亦多从阳冰之新义所谓贵耳贱目也自唐末丧乱经籍道息皇宋膺运二圣继明人文国典灿然光被兴崇学校登进羣才以为文字六艺之本固当率由古法乃诏取许慎説文解字精加详校垂宪百代臣等愚陋敢竭所闻盖篆书湮替为日已乆凡传冩説文者皆非其人故错乱遗脱不可尽究今以集书正副本及羣臣家藏者备加详考有许慎注义序例中所载而诸部不见者审知漏落悉从补録复有经典相承冩及时俗要用而説文不载者承诏皆附益之以广篆籀之路亦皆形声相从不违六书之义者其间説文具有正体而时俗譌变者则具于注中其有义理乖舛违戾六书者并序列于后俾夫学者无或致疑大抵此书务援古以证今不徇今而违古若乃髙文大册则宜以篆籀着之金石至于常行简牍则草隶足矣又许慎注解词简义奥不可周知阳冰之后诸儒笺述有可取者亦从附益犹有未尽则臣等粗为训释以成一家之书説文之时未有反切后人附益互有异同孙愐唐韵行之已乆今并以孙愐音切为定庶夫学者有所适从食时而成既异淮南之敏县金于市曽非吕氏之精尘渎圣明若临冰谷谨上
　　朱长文曰徐常侍处乱离之间研精字学适从盛旦遂成其志可谓美矣至其谓李阳冰以师心之见而破先儒之祖述何其拘邪故其书多守许氏旧説罕所更定者以此也
　　晋江式论书表
