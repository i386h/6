<!-- { "loadSidebar": true } -->
　　右兰亭脩禊序世所传夲尤多而皆不同盖唐数家所临也其转相传模失真弥逺然时时犹有可喜处岂其笔法或得其一二耶想其真迹宜如何也哉世言真夲在昭陵唐末之乱昭陵为温韬所发其所藏书画皆剔取其装轴金玉而弃之于是魏晋以来诸贤墨迹遂复流落于人间太宗皇帝时购募所得集以为十卷俾模之数以分赐近臣今公卿家所有法帖是也然独兰亭真夲亡矣故不得列于法帖以传今予所得皆人家旧所藏者虽笔画不同聊并列之以见其各有所得至于真伪优劣览者当自择焉其前夲流俗所传不记其所得其二得于殿中丞王广渊其三得于故相王沂公家又有别夲在定州民家各自有石较其夲纎毫不异故不复録其四得于三司蔡给事君谟世所传夲不出乎此其或尚有所未传更俟博采
　　晋黄庭经【永和十二年】
　　右黄庭经二篇皆不著书人姓名余初得后夲已爱其字不俗遂録之既而又得前夲于殿中丞裴造造好古君子也自言家藏此本数世矣与其藏于家不若附见予之集録可以传之不朽也余因以旧夲较其优劣而并存之使览者得以自择焉世传王羲之尝冩黄庭经此岂其遗法欤
　　晋十八家法帖
　　右世传十八帖者实二十五帖盖书者实十八家尔而流俗又自有羲之十八帖然皆出于官法帖也太宗皇帝时尝遣使者天下购募前贤真迹集以为法帖十卷镂板而藏之毎有大臣进登二府者则赐以一夲其后不赐或传板夲在御书院徃时禁中火灾板被焚遂不复赐或云板今在但不赐尔故人间尤以官法帖为难得此十八家者盖官法帖之尤精者也余得自薛公期云是家藏旧本颇真今世人所有皆转相传摸者也
　　晋王献之法帖【嵗月未详】
　　右王献之法帖余尝喜览魏晋以来笔墨遗迹而想前人之高致也所谓法帖者其事率皆吊哀候病叙暌离通讯问施于家人朋友之间不过数行而已盖其初非用意而逸笔余兴淋漓挥洒或妍或丑百态横生披卷发函烂然在目使人骤见惊絶徐而视之其意态愈无穷尽故使后世得之以为竒翫而想见其人也至于高文大册何尝用此而今人不然至或弃百事弊精疲力以学书为事业用此终老而穷年者是真可笑也治平甲辰秋社日书
　　晋贤法帖
　　右晋贤法帖太宗皇帝万机之余留神翰墨尝诏天下购募钟王真迹集为法帖十卷摸刻以赐羣臣徃时故相刘公沆在长沙以官法帖镂版遂布于人间后有尚书郎潘师旦者又择其尤妙者别为卷第与刘氏夲并行至余集録古文不敢辄以官夲防入私集遂于师旦所传又取其尤者散入録中俾夫啓帙披卷者时一得之把翫欣然所以忘勌也【治平元年五月一日】
　　梁智藏法师碑【普通三年】
　　右梁智藏法师碑梁湘东王萧绎撰铭新安太守萧防作叙尚书殿中郎萧挹书世号三萧碑法师姓顾防挹皆称弟子衰世之弊遂至于斯余集古録而不忍遽弃者以其字画粗佳舍短取长云尔【嘉祐八年五月晦日】
　　梁瘗鹤铭【普通四年】
　　右瘗鹤铭题云华阳眞逸撰刻于焦山之足常为江水所没好事者俟水落时摸拓而传之徃徃秪得其数字云鹤夀不知其防而已世以其难得尤以为竒惟余所得六百余字独为多也按润州图经以为王羲之书字亦竒特然不类羲之笔法而类顔鲁公不知何人书也华阳真逸是顾况道号今不敢遂以为况者碑无年月不知何时疑前后有人同斯号者也【瘗鹤铭实普通四年陶景书疑王逸少顾况皆非也详载东观余论予毎过京口恨不一见隆庆戊辰春留京口月余爱金焦堆蓝凝黛屹立江中日一登逰抱千古之慨详询瘗鹤铭有三詺洞山足间崩裂堕江中手摹得四十字有古篆籕气虽积笔成塜莫能得一结构之妙耳】
　　陈僧智永千文二防【嵗月未详】
　　右千字文今流俗多传此夲为浮屠智永书考其字画时时有笔法不类者杂于其间疑其石有亡缺后人妄补足之虽识者览之可以自择然终汩其真遂去其二百六十五字其文既无所取而世复多有所佳者字尔故辄去其伪者不以文不足为嫌也蔡君谟今世知书者犹云未能尽去也
　　梁书言武帝得王羲之所书千字命周兴嗣以韵次之今官法帖有汉章帝所书百余字其言有海咸河淡之类盖前世学书者多为此语不独始于羲之也嘉祐八年十月十八日书
　　陈张慧湛墓志
　　右陈张慧湛墓志铭不著书撰人名氏陈隋之间字书之法极于精妙而文章頽壊至于鄙俚岂其时俗弊薄士遗其夲而逐其末乎余家集録所见颇多自开皇仁夀而后至唐髙宗已前碑碣所刻徃徃不减欧虞而多不著名氏如钳耳君清德颂或有名而其人不显如丁道护之类不可胜数也慧湛陈人至唐太宗时始改尔其铭刻字画遒劲有法翫之忘倦惜乎不知为何人书也治平元年四月晦日书
　　后汉槀长蔡君颂碑【光和四年】
　　右汉槀长蔡君颂碑在镇府故天章阁待制杨畋尝为余言汉时书在者此为最佳畋自言平生惟学此字余不甚识隶书因畋言遽遣人之常山求得之遂入于録
　　后汉秦君碑首【熹平中】
　　右汉秦君碑首题云汉故南阳太守秦君之碑秦君不知为何人碑在南阳界中字已磨灭不可识独其碑首字大仅存其笔画颇竒伟蔡君谟甚爱之
　　后汉残碑【嵗月未详】
　　右汉残碑不知为何人所存者才三十二字不复成文惟云高字幼知其名高又云汉中兴后知其为后汉时人而隶字在者甚完体质淳劲非汉人莫能为也故録之
　　后魏神造碑像记【正光元年】
　　右神造碑像记魏神三年立余所集録自隋以前碑志皆未尝辄弃者以其时有所取于其间也然患其文辞鄙浅又多言浮屠然独其字画徃徃工妙惟后魏北齐差劣而又字法多异不知其何从而得之遂与诸家相戾亦意其夷狄昧于学问而所传讹谬尔然録之以资广览也此碑字画时时遒劲尤可佳也神孝明年号按魏书神三年七月辛邜改元正光而此碑是月十五日立不知辛邜是其月何日也当俟治厯者推之嘉祐八年七月十一日书
　　后魏鲁孔子庙碑【兴和三年】
　　右鲁孔子庙碑后魏北齐时书多若此笔画不甚佳然亦不俗而徃徃相类疑其一时所传当自有法又其画多异故録之以偹广览
　　唐孔子庙堂碑【武徳九年】
　　右孔子庙堂碑虞世南撰并书予为童儿时尝得此碑以学书当时刻画完好后二十余年复得斯本则残缺如此因感夫物之终弊虽金石之坚不能以自乆于是始欲集録前世之遗文而藏之殆今盖十有八年而得千卷可谓富哉
　　隋州普光寺碑【仁夀元年】
　　右州普光寺碑州者汉南阳郡之育阳县也应劭曰育水出农卢氏南入于沔故后人于育加水为淯阳西魏置州隋仁夀中改为淯州又为淯阳郡唐为县属金州碑仁夀元年建犹曰州既而遂改淯州矣碑无书撰人名氏而笔画遒美翫之忘倦盖开皇仁夀以来碑碣字书多妙而徃徃不著名氏惟丁道护所书常自着之然碑石在者尤少余毎与蔡君谟惜之自大业已后率更与虞世南书始盛既接于唐遂大显矣治平元年正月七日书
　　隋丁道防啓法寺碑【仁夀二年】
　　右啓法寺碑丁道护书蔡君谟云此书兼后魏遗法与杨家夲防异隋唐之交善书者众皆出一法道防所得最多杨夲开皇六年去此十七年书当益老亦稍纵也蔡君谟博学君子也于书尤称精鉴予所藏书未有不更其品目者其谓道护所书如此隋之晚年书学尤盛吾家率更与虞世南皆当时人也后显于唐遂为絶笔余所集録开皇仁夀大业时碑颇多其笔画率皆精劲而徃徃不著名氏毎执卷惘然为之叹息惟道防能自着之然碑刻在者尤少余家集録千卷止有此尔有太学官杨褒者喜収书独得其所书兴国寺碑是梁正明中人所藏君谟所谓杨家夲者是也欲求其夲而不知碑所在然不难得则不足为佳物古人亦云百不为多一不为少者正谓此也治平二年立春后一日太庙斋宫书
　　唐九成宫醴泉铭【贞观六年】
　　右九成宫醴泉铭唐秘书监魏徴撰欧阳率更书九成宫即隋仁夀宫也太宗避暑于宫中而乏水以杖椓地得水而甘因名醴泉焉
　　唐龙兴宫碧落碑【咸亨元年】
　　右碧落碑在绛州龙兴宫宫有碧落尊像篆文刻其背故世传为碧落碑据李璿之以为陈惟玉书李汉以为黄公譔书莫知孰是洛中纪异云碑文成而未刻有二道士来请刻之闭户三日不闻人声人怪而破户有二白鸽飞去而篆刻宛然此説尤怪世多不信也碑文言有唐五十三祀龙集敦牂乃高宗总章三年嵗在庚午也又云哀子李训谊譔谌为妣妃造石像按唐书韩王元嘉有子训谊譔而无谌又有幼子讷元嘉以则天垂拱四年见杀在总章三年立后十八年有子讷不足怪而不应无谌盖史官之阙也嘉祐八年十月四日书
　　唐崔敬嗣碑【景龙二年】
　　右唐崔敬嗣碑胡皓撰郭谦光书崔氏为唐名族而敬嗣不显皓为昭文馆学士然亦无闻其事实文辞皆不足多采而余録之者以谦光书也其字画笔法不减韩蔡李史四家而名独不着此余屡以为叹也治平元年七月三十日书
　　唐有道先生叶公碑【开元五年】
　　右有道先生叶公碑李邕撰并书余集古所録李邕书颇多最后得此碑于蔡君谟君谟善论书为余言邕之所书此最为佳也
　　唐西岳大洞张尊师碑【开元十四年】
　　右西岳大洞张尊师碑王延龄撰李慈书尊师名敬忠其事迹余无所取所録者以慈书尔慈之书兼虞褚而遒丽可喜然不知为何人以其书当时未必不见称于世盖唐人善书者多遂不得独擅既又无他可称遂至泯然于后世以余集録之博慈所书碑秪得此尔尤为可惜也治平元年七月廿日书
　　唐蔡有邻卢舎那珉像碑【开元十六年】
　　右卢舎那珉像碑蔡有邻书在定州唐世名能八分者四家韩择木史惟则世传而李潮及有邻时为难得庆厯中今昭文韩公在定州为余得此本予所集録自非众君子共成之不能若此之多也
　　唐裴大智碑【开元二十九年】
　　右裴大智碑李邕撰萧诚书诚以书知名当时今碑刻传于世者颇少余集録所得才数本尔以余之博采而得者止此故知其不多也然字画笔法多不同疑摸刻之有工拙惟此碑及独册碑字体同而最佳册碑在防阳而不完可惜也二碑皆李邕撰而诚书治平元年清明后一日书
　　唐安公美政颂【开元二十九年】
　　右安公美政颂房璘妻髙氏书安公者名庭坚其事迹非竒而文辞亦匪佳作惟其笔画遒丽不类妇人所书余所集録亦已博矣而妇人之笔着于金石者高氏一人而已然余常与蔡君谟论书以谓书之盛莫盛于唐书之废莫废于今余之所録如于頔高骈下至陈防壊等书皆有盖唐之武夫悍将暨楷书手軰字皆可爱今文儒之盛其书屈指可数者无三四人非皆不能盖忽不为尔唐人书见于今而名不知于当时者如张师邱缪师愈之类盖又不可胜数也非余録之则将遂泯然于后世矣余于集古不为无益也夫治平元年正月十三日书
　　唐石壁寺鐡弥勒像颂【开元二十九年】
