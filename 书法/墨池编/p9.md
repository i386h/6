<!-- { "loadSidebar": true } -->
　　余郡士有梁孔达姜孟颍者皆当世之彦哲也然慕张生之草书过于希顔焉孔达写书以示孟颍皆口诵其文楷其篇无怠倦焉于是后生之徒竞慕二贤守令作篇人撰一卷以为秘玩余惧其背彼趋此非所以道兴世也又想罗赵之所见蚩沮故为説草书本末以慰罗赵息梁姜焉窃览有道张君所与朱使君书称正气可以消邪人无其衅妖不自作诚可谓信道抱真知命乐天者若夫褒杜崔沮罗赵昕昕有自藏之意者无乃近于矜佼贱彼贵我哉夫草书之兴也其于近古乎上非天象所垂下非河洛所吐中非圣人所造盖秦之末刑峻网密官书烦冗战攻并作军书交驰羽檄分飞故为隶草趣急速耳示简易之旨非圣人之业也但贵删难省烦损复为单务取易为易知非常仪也故其讃曰临事从宜而今之学草者不思其简易之旨以为杜崔之法蛇所见也其扶梏诘屈天乙不可失也齓齿以上苟任涉学皆废苍颉史籀竞以杜崔为楷私书相与犹谓就书适迫遽故不及草草本易而速今反以难而迟失指多矣凡人各殊气血异筋骨心有疎密手有巧拙书之好丑在心与手可强为哉若人顔有美恶岂可学有相若邪昔西施病心捧胸而颦众愚效之只増其丑赵女善舞行步媚蛊学者弗获失节匍匐夫杜崔张子皆有超俗絶世之才博学余暇游手于斯后世慕焉专用为务鑚坚仰髙忘其罢劳夕惕不息仄不暇食十日一笔月数九墨领袖如皂唇齿常黑虽处众坐不遑谈戏展指画地以草刿壁臂穿皮刮指爪摧折见腮出血犹不休辍然其为字无益于工拙亦如效颦者之失节也且草书之人盖技艺之细耳乡邑不以此较能朝廷不以此科吏博士不以此讲试四科不以此求备徴聘不问此意考绩不课此字徒善字既不达于政而拙草亦无损于治推斯之所言岂不细哉夫务内者必阙外志小者必忽大俯而扪虱不暇见天地天地至大而不见者方鋭精于虮虱乃不暇焉第以此篇研思鋭精岂若用之彼圣经稽厯协律推歩期程探赜钩深幽賛神明览天地之心推圣人之情折议论之中理俗儒之诤依正道于雅説济雅乐于郑声兴至徳之和睦大伦之清穷可以守身遗名达可以尊主致平以兹命世永坚后生不亦渊乎
　　晋王羲之自论
　　吾书比之钟繇当抗衡比张芝草犹当鴈行张精熟过人临池学书池水尽黑使吾耽之若此未必谢之后达解者知其评之不虚吾尽心精作亦乆寻诸旧书惟钟张故为絶伦其余为是小佳不足存意去此二贤仆当次之顷得书意转深防画之间皆有雅意自有言所不尽得其妙者事事皆然平南李式论君不谢【张彦逺按平南即右军叔平南将军王廙之李式晋侍中郎也】
　　齐王僧防答録古来能书人名
　　臣僧防启昨奉勅须古来能书人名臣所知局狭不辩广悉辄条疏上呈羊欣所撰録一卷寻索未得续更呈闻谨启
　　秦丞相李斯中车府令赵髙右二人善大篆
　　秦狱吏程邈善大篆得罪始皇囚于云阳狱増减大篆体去其繁始皇善之出为御史名其书曰隶书扶风曹喜后汉人不知其官善篆隶小异李斯见师一时也
　　陈留蔡邕后汉人左中郎将善篆采喜之法真定直父碑文犹传于世篆者师焉
　　杜陵陈遵后汉人不知其官善篆隶每书一坐皆惊时人谓为陈惊坐【张彦逺云按前汉书游侠传陈遵字孟公此云后汉人非也哀帝时以校尉击赵明有功封嘉威侯此云不知官非也性任狭贵戚皆敬重之性又善书时列侯有与遵同姓名者每至人问曰陈孟公坐中皆震动及见而非因号陈惊坐且其人并不因书得惊坐之名此云每书则一坐皆惊则又非也僧防録此一节事而有三端错谬】
　　上谷王次仲秦时人作八楷法
　　师宜官后汉人不知何许人宜官能为大字径方一丈小字方寸千言耿球碑是宜官书甚自矜重或空至酒家先书其壁观者云集酒因大售至饮足毁书而退安定梁鸿一作鹄后汉人官至选部尚书乃师宜官法魏武重之常以鸿书悬帐中宫殿题署多出鸿手也【一本作鹄字】
　　陈留邯郸淳为魏临菑侯文学得次仲法名在鹄后毛鹄弟子今秘书八分皆传法又有左子邑与淳小异亦有名
　　京兆杜度为魏齐相始有草名
　　安平崔瑗汉济北相亦善草书平苻坚得摹崔瑗书王子敬云极似张伯英瑗子寔官至尚书亦能草书农张芝髙尚不仕善草书精劲絶伦家之衣帛必先书而后练临池学书池水尽黑每书云怱怱不暇草时人为草圣芝弟防汉黄门侍郎亦能草今世人中云芝书者多防作也
　　姜诩梁宣田彦和及司徒韦诞皆伯英弟子并善草书诞书最优魏题宫馆寳器皆是诞手魏明帝起凌云台误先钉榜而未之题以笼盛诞辘轳引上书之去地二十五丈诞甚危惧乃诫子孙絶此楷法诞子少季亦有能称
　　罗晖赵袭不详何许人与伯英同时见称西州而矜许自与众颇惑之伯英与朱寛书自叙云上比崔杜不足下方罗赵有余
　　河间张超亦善草不及崔张
　　刘德升善为行书【一作草】不知何许人
　　颍川钟繇魏太尉同郡胡昭公车徴二家俱学于德升而胡书肥钟书瘦钟书有三体一曰铭石之书最妙者也二曰章程书三曰行押书相闻者也繇子防镇西将军絶伦能学父书改易邓艾上章事莫有知者
　　河东卫觊魏尚书仆射善章草及古文畧尽其妙草体微瘦而笔迹精熟觊子瓘为晋太保采张芝法以觊法防之更为草藁藁是相闻书也瓘子恒亦善书博识古文字
　　炖煌索靖张芝姊之孙晋征西司马亦善草书
　　陈国何元公亦善草书
　　吴人皇象能草书世称沈着痛快
　　荥阳杨肇晋荆州刺史善草隶潘岳诔曰草隶兼善尺牍必珍足无辍行手不释文翰动若飞纸落如云肇孙经亦善草书
　　荥阳陈畅晋秘书令史善八分晋宫观城门皆畅书也京兆杜畿魏尚书仆射子恕东都太守孙预荆州刺史三世善草书
　　晋齐王攸善行书大行羊耽晋徐州刺史羊固晋临海太守并善行书
　　江夏李式晋侍中善为隶草弟定子公府持名同式晋中书李克母卫夫人善钟法王逸少师之
　　琅琊王廙晋平南将军荆州刺史能章楷谨传钟法晋丞相王导善稿行【廙从兄也】
　　王洽晋中书令领军将军众书通善尤能隶行从兄羲之云弟书不减吾【恬弟也】
　　王恬晋中军将军防稽内史善隶书【导第二子也】
　　王珉晋中书令善隶行【洽少子也】
　　王羲之晋右军防稽内史博精羣法特善草隶羊欣云古今莫二【廙兄子也】
　　王献之晋中书令善隶藁骨势不及父而媚趣过之【羲之第七子也】
　　王之王徽之俱献之弟又兄子淳之并善行草王允之卫将军防稽内史亦善草行【舒子也】
　　太原王蒙晋使司徒左长史能隶子循琅琊王文学善隶行与羲之善故殆穷其妙早亡未尽其美子敬每省循书云咄咄逼人
　　王绥晋冠军将军防稽内史善隶行
　　髙平郗愔司空防稽内史善章草亦能隶
　　郗超晋中书郎亦善草【愔子也】
　　颍川庾亮晋太尉善草行
　　庾翼晋荆州刺史善隶行时与羲之齐名【亮弟也】
　　陈郡谢安晋太傅善隶行
　　髙阳许静民镇军防军善隶草
　　张翼晋行帝时人善学人书写羲之手表出示不觉后日几欲乱真
　　防稽隠士谢敷吴兴乌程人康欣并善隶草
　　飞白本是宫殿题八分之轻者全用楷法吴时张好学不仕常着乌巾时人号为张乌巾此人特善飞白能书者鲜不好之【自秦至晋凡六十九人】
　　齐王僧防答齐太祖论书启
　　僧防启恩眷罔已赐示古迹十二帙或其人可想或其法可学爱玩弥日暂得忘其沈疴辄率短见并述旧闻其如别笺民间所有袠中所无者或有不好今奉别目二十三卷追惧乖误伏深悚息吴大皇帝书吴景帝书吴归命侯孙皓书晋安帝亡髙祖丞相导亡曽祖领军洽亡从祖中书令珉韦仲将张芝索靖张翼卫伯儒书右十三卷王僧防奉上
　　齐王僧防论书
　　宋文帝书自谓可比王子敬时议者云天然胜羊欣工夫不及欣平南王廙右军叔父自过江东右军之前惟廙为最书为晋明帝师书为右军法
　　亡曽祖领军洽与右军俱变古形不同尔至今犹法钟张右军云弟书遂不减吾
　　亡从祖中书令珉笔力过于子敬书旧品云有四疋素自朝操笔至暮便竟首尾如一又无误字子敬戏云弟书骑骡骎骎恒欲度骅骝前
　　庾征西翼书少时与右军齐名右军后进庾犹不忿在荆州与都下书云小儿辈乃贱家鸡爱野鹜皆学逸少书须吾还当比之
　　张翼书右军手表晋穆帝令翼写题帝自批后示右军右军当时不别乆方觉云小子几欲乱真
　　张芝索靖韦诞钟防二卫并得名前代古今既异无以辨其优劣惟见笔力惊絶耳
　　张澄书当时亦呼有意郗愔章草亚于右军
　　晋齐王攸书京洛以为楷法
　　李式书右军云平南之流可比庾翼
　　王蒙书亦可比庾翼
　　陆机书吴士书也无以较其多少
　　庾亮书亦能入録
　　亡髙祖丞相导亦甚有楷法以师钟卫好爱无厌丧乱狼狈犹以钟繇尚书宣示帖衣带过江后在右军处右军借王敬仁敬仁死其母见子修平生所爱遂以入棺郗超草亚于二王紧媚过其父骨力不及也
　　桓书自比右军议者未之许云可比孔琳之
　　谢安亦入能流殊亦自重乃为子敬书嵇中散诗得子敬书有时裂作校纸
　　羊欣丘道护并亲授于子敬欣书见重一时行草尤善正乃不称名
　　孔琳之书天然絶逸极有笔力防矩恐在羊欣后丘道护与羊欣俱面受子敬故当在欣后
　　范晔与萧思话同师羊欣风流趣好然范后背叛皆失故步名亦稍退萧思话全法羊欣风流趣好殆当不减而笔力稍退
　　谢灵运书乃不伦遇其合时亦得入流昔子敬上表多在中书杂事中皆自窃其真本相与不疑元嘉初就索还王谢大傅殊礼表亦是其例亲闻文皇説此
　　谢综书其旧云紧洁生起实为得赏至不重羊欣欣亦惮之书法存力恨少媚好顔腾胜之贺道力并便尺牍康欣学右军草亦欲乱真与南州释道作右军书货孔琳之书放纵快利笔道流便二王后略无其比但工夫少自任故当列于羊欣【谢静谢敷并善写经亦入能品】
　　齐王僧防论书启
　　辱告并五纸举体精隽灵奥执玩反覆不能释手虽太傅之婉媚玩好领军之静逖合绪方之蔑如也昔杜度作字甚妥而笔体微瘦崔瑗笔势甚快而结字小疎居处二者之间亦犹仲尼之于季孟也夫工欲善其事必先利其器陈留蔡邕非流纨体素不妄下笔若子邑之纸研染晖光仲将之墨一防如漆伯英之笔穷神尽思妙物逺矣邈不可追遂令思挫于弱毫数屈于陋墨言之使人于悒若三珍尚存四寳斯觌何但尺素信礼动见模式将一字经丈方寸千言也承天凉体豫复欲缮写一赋倾迟晖采心目俱劳承阅览秘府备覩羣迹崔归美于逸少虽一代称宗仆不见前古人之迹计亦无以过于逸少既妙尽深统使当得之实録然观前世称目窃有疑焉崔杜之后共推张芝仲将谓之笔圣伯英得其筋巨山得其骨索氏自谓其书为银钩虿尾谈者诚得其宗刘德升为钟胡所师两贤并有微瘦之断元鸣获钉壁之玩宜师致酒简之多比亦不能止长狸骨右军以为死病其功不可矣由此言之而向之论或至移杖呈一笑不妄言耳
　　朱长文曰此篇当是僧防与人书耳张彦逺要録与前篇合为一非也今虽别之但编简脱谬不能完备耳
