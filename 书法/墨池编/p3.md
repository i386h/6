<!-- { "loadSidebar": true } -->
　　悬针后汉章帝建初中秘书郎曹喜所造喜工篆隶著名尤善垂露之法后代行之用此以书题五经篇目鸟书周史官史佚所撰粤在文代赤雀集戸降及武朝丹鸟流室今鸟书之法是写二祥者也用此以书题幡者取其飞腾轻疾耳一説鸿燕有去来之信故象之也垂露汉曹喜所造喜以工篆闻于京师章帝见而善之又作垂露法字如悬针而势不纎阿那若浓露之垂蔡邕劝学篇云扶风曹喜建初称善是也
　　唐韦绩纂五十六种书
　　自三皇已前结绳为政至太昊文字生焉所以依类象形谓之文形声相益谓之字着于竹帛谓之书书者以代结绳之政也故字有大文一曰象形日月是也二曰指事上下是也三曰谐声江河是也四曰防意武信是也五曰转注考老是也六曰假借令长是也又云字有五易苍颉变古文史籀制大篆李斯作小篆程邈作隶书汉代作草是也其八体者更加刻符摹印虫书署书殳书传信并大小篆为八也后汉东阳公徐安子搜诸史籀得十二时书皆象形也又加二十三体共定五十有六种列之于后云
　　一龙书太昊庖羲氏获景龙之瑞作龙书
　　二穗书炎帝神农氏因上党羊头山始生嘉禾作穗书用颁时令
　　三篆书黄帝时史苍颉写鸟迹为文作篆书
　　四云书黄帝时卿云常见郁郁纷纷作云书
　　五鸾鳯书少昊金天氏作鸾鳯书以鸟纪官文章衣服取以为象
　　六科斗书因有科斗之名故饰之以形不知年代或云颛顼高阳氏所制
　　七人书帝喾高辛氏以人纪事象仙人形车服书器皆为之
　　八书轩辕氏因灵负图作书
　　九钟鼎书夏后氏作钟鼎形为篆
　　十倒薤书殷汤时仙人务光作倒薤篆
　　十一虎书周文王史佚作有虎不害人名曰驺虞因兹作也
　　十二鸟书周文王赤雀衔书集戸武王丹鸟入室以纪祥瑞故作鸟书
　　十三鱼书周武王因素鳞跃舟所作也
　　十四填书周之媒氏所作魏韦诞用题宫阙时王廙王隠皆嗜此体
　　十五大篆周宣王史籀所作也
　　十六复篆亦史籀所作也武帝时用题建章宫阙因大篆而重复之
　　十七殳书百氏所职文记笏武记殳因而制之铭鼎象形
　　十八小篆周时所作汉武帝汾隂鼎所存也
　　十九仙人篆古之所有李斯善辨其文字改为象形二十麒麟书鲁哀公十三年西狩获麟仲尼反袂拭面叹吾道终穷弟子为素王纪瑞因制书焉
　　二十一转宿篆宋司马以荧惑退舍所作象莲花未开形
　　二十二蚕书鲁秋胡妻浣蚕所作也
　　二十三信鸟迹书六国时书节为信象鸟形也二十四细篆李斯摸写皇碑序皆用此体
　　二十五篆书秦李斯删古文始皇以祈祷登名山皆斯书也
　　二十六刻符书鸟头云脚体秦李斯赵高皆善之用题印玺
　　二十七古隶书秦程邈系狱中十年变大篆而作献始皇始皇嘉之释罪拜侍御史名徒隶之书今为八体二十八徒隶书徒隶之书因程邈幽囚为之
　　二十九署书汉萧何所作用题苍龙白虎二阙
　　三十藁书草行之交也汉董仲舒欲言灾异主父偃窃而奏之晋卫瓘索靖善之亦云相间之用者也
　　三十一气候直时书汉文帝圉令蜀郡司马长卿采日辰之禽屈伸其体升伏其势象四时为书也
　　三十二芝英书六国时各以异体为符信书也【一説云汉武临朝有灵芝三本植于前殿又云述芝英书】
　　三十三灵芝书汉武时有灵芝三茎植于殿前遂歌灵芝房之曲因述又名英芝
　　三十四金错书古之钱名周之泉府汉之铢两刀布所制也【一説以铭金石故谓之金错】
　　三十五上方大篆程邈所述后人饰之为此法
　　三十六鹄头书与偃波书俱诏版所用汉家尺一之简是也
　　三十七偃波书即版书状如连纹谓之偃波
　　三十八蚊脚书尚书诏版用之其字体侧纎垂下有似蚊脚因而为名
　　三十九垂露篆汉章帝曹喜所作也
　　四十悬针篆亦曹喜所作也用题五经篇目有若针锋因而名之
　　四十一章草书汉杜伯度援藁所作因章帝好名故号韦诞谓之草圣
　　四十二飞白书汉蔡邕侍诏见门下吏垩箒因成字所作
　　四十三一笔书汉农张芝临池所作其状崎岖有循环之趣
　　四十四八分书汉灵帝时上谷王次仲所作魏钟繇谓之章程书
　　四十五蛇书鲁人唐综当汉魏之际梦蛇绕身寤而作此
　　四十六行书正书之小伪也魏钟繇谓之行押书四十七散隶书晋卫恒所作迹同飞白也
　　四十八龙爪书晋王羲之所作也
　　四十九藁书及行隶书魏钟繇变此羲献重焉
　　五十晋二王重变行隶及藁体为八体书
　　五十一草书晋王羲之饰古亦甚善
　　五十二虎爪书王僧防拟龙爪所作
　　五十三书宋世元嘉中京口有人震死臂上有似篆八分也
　　五十四外国胡书阿马魅王之所授其形似小篆五十五天竺书梵王所作涅槃所谓四十二章经是也五十六花书河东山所作
　　朱长文曰所谓五十六种书者何其纷纷多説邪彼皆得于传闻因于曲説或重复或虚诞未可尽信也学者惟工大小篆八分楷章行草为法足矣不必究心于诸体尔
　　唐林罕小説序
　　罕长兴二年嵗在戊子时年三十有五疾病逾时闲坐思书之画莫知所以乃搜阅今古篆隶始见源由旋观近代已来篆隶多失始则茫乎不知终则惜其错误欲求端正将示同人病间有事其志不遂至明徳二年乙未复病迄于丁酉冬不瘳病中无事得遂前志与大理少卿赵崇祚讨论成一家之书昔孔安国尚书序云古者伏羲氏之王天下也始画八卦造书契以代结绳之政由是文籍生焉贾耽镇滑州时作偏旁字原序云降及夏殷通谓之古文至宣王太史史籀着大篆十五篇与古文小异七国分裂篆与古文随其所尚始皇兼并海内丞相李斯遂収拾遗逸作苍颉七章中车府令赵高作爰厯七章太史胡毋敬作博学七章并约籀文篆体转工世即谓之小篆属秦政滋烦人趋简易故军正程邈变古文大小篆作隶书然书之所兴莫定何代隶之所起始自秦时篆者取虫篆之形隶者便徒隶之用汉初有书师以隶合小篆为五十五章教于乡里平帝元始中征通书防京师者百有余人方立小学之科扬雄采掇其可用者作训纂八十九章至东汉班固加十三章共一百二章二千一百二十字虽羣书并载而目録不分惟太尉祭酒许慎取其形类作偏傍条例十五卷名之曰説文颇有遗漏吕忱又作字林五卷以补其缺洎三国之后歴晋魏陈隋隶书盛行篆书殆将泯灭至唐将作少监李阳冰就许氏説文复加刋正作三十卷今之所行者是也其时复于説文篆字下便以隶书照之名之字统开元中以隶体不定复隶书字统下録篆文作四十卷名曰开元文字自此隶体始定矣兼改古文尚书及无平不陂字即其类也先已有九经音义及切韵玉篇行焉大厯中司业张参作五经文字三卷凡一百六十部其序略云以类相从务于易了不必旧诀自非经典文义之所在虽切于时略不集録以明为经不为字也开成中唐度以五经文字有所不载复作新加九经字様一卷凡七十六部其序略云有偏傍上下本所无者纂为杂辨部以统之然九经所有之字即加训切况是隶书莫知篆意其字注解或云説文者即前来两説文也或云石经者即蔡邕于国学所立石经也或云隶省者即隶减也唐立石经乃蔡邕之故事也周礼保氏掌养国子以道教之六书谓象形指事防意谐声转注假借六者造字之本也篆虽一体而隶变数般篆隶即兴讹舛相错非究于篆无由晓隶六书者非止着一意而属一字一字之内有占六书二三四者大都造字皆包含六意字有正者倒者横而在上中下者竖而在左右中者向者背者并者重者顺者逆者左者右者俯者仰者横坼而里别字者竖开而夹别字者有一字成者有全二字三字四字五字合成者有省二字三字四字合成者隶书有不抛篆者有全违篆者有减篆者有添篆者有篆隶同文者在篆体则可辨变隶体则多有义异而文同篆亦有之今悉解之于后文此不同例俗有隶书赋者假托许慎为名颇乖经史据顔氏家训云斯实陶先生弟子杜道士所为大误时俗吾家子孙不得收写又有今古隶书端字决疑赋更不经于隶书赋当今之世不可学之又有文下作子为学更旁作生为苏凡数十百字谓之野书唐有敕文明加禁断今往往见之亦不可辄学顔真卿撰干禄字书一卷每一字作三般即注云上正中通下俗既立标题合有褒贬全无与夺亦无取焉其道书书天篆章草八分飞白破体行书无益于字此亦不録篆隶有笔力遒健字势妍丽斯乃意巧之人临文改易或参差之长短之屈曲之拗戾之务于奇怪以媚一时后习之人性有利钝致与元篆隶不同盖病由此起今之学者但能明知八法洞晓六书道理既全体格自实亦何必踵欧虞褚栁之惑乱哉罕今所篆者则取李阳冰重定説文所隶者则取开元文字虽知鲁钝不失源流所贵讲说皆有依凭画自无差误杜征南注左氏春秋以经杂传谓之集解何都尉论语序云今集诸家之善亦谓之集解罕以隶书解于篆字之下故效之亦曰集解今以説文浩大备载羣言卷轴烦多卒难寻究飜致懵乱莫知指归是以剪截浮辞撮其机要于偏傍五百四十一字各随字训释或有事关造字者省而难辨者须见篆方晓隶者虽在注中亦先篆后隶各随所部载而明之其余形声易防不关造字者则略而不论其篆文下及注中易字便以隶书为音如稍难者则纽以四声四声不足乃加切韵使学者简而易从涣然冰释如説文中已十得其八九矣名之曰林氏字源编小説古人穷困湮厄而述作兴罕也卧疾数年饱食终日思有开悟贻厥将来非欲独藏私家实冀徧之天下乃手书刻石期以不朽一免传写之误二免翰墨之劳或有索之易为脱本审篆隶无纎毫之失质人神无愧耻之心古今所疑坦然明白如其漏略以俟君子
　　宋句中正三字孝经序
