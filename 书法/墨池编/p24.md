<!-- { "loadSidebar": true } -->
　　昔庾肩吾定张芝至于法髙一百二十有八人为九品李嗣真録李斯至于张正见八十一人为十等其间有两存者有互见者网罗前哲固以愽矣然肩吾梁人也其去羲献未逺其所评逺者必有依据近者皆所亲见也而嗣真得承群贤之绪余而又益以隋唐之近迹故可以锱铢以权之尺寸以度之列为数品然太繁则乱其升降失中者多矣其说止于题评譬喻不求事实虚言润饰孰为凖绳至张懐瓘乃讨论古今自史籀至于唐之卢藏用为神妙能三品人为一传兼王袁之评庾李之品而附之以名字郡邑爵位之详品简则易推事明则可考此足为学者之便也然其或失于折或伤于鄙俚而叙古人之行事未备其犹病诸予欲不踵懐瓘别为一书然自度病处而去古益逺其所见闻皆不及懐瓘之且详也虽复増损其能甚异哉于是续而补之自隋以前能书者虽懐瓘所不録而杂见于庾李书品窦臮述书赋迹絶难考此不复载也懐瓘开元中尝为翰林供奉工书之外无闻焉不以人废言此谓神妙能者以言乎上中下之号而已岂所谓圣神之神道妙之妙贤能之能哉就乎一艺区以别矣杰立特出可谓之神运用精美可谓之妙离俗不谬可谓之能据所传覩精为着定苟好恶之异商防之差以俟来哲然同品之间因有优劣览之可以自知焉
　　宸翰述
　　神宋之兴自太祖震神武敷至仁以大定天下又能敦尚文雅耆儒宿徳置于廊庙英髦丽藻列于禁掖然于翰墨之学固未遑暇太宗方在跃渊留神墨妙防行片简已为时人所寳及既即位区内砥平朝廷燕寜万机之暇手不释卷学书至于夜分而夙兴如常以生知之敏识而继博学之不倦巧倍前古体兼数妙英气竒采飞动超举圣神絶艺无得而名焉帝善篆隶草行飞白八分而草书冠絶尝草书千文勒石于秘阁又八分千文及大飞白数尺以颁辅弼当世工书者莫不叹服上尝语近臣曰朕君临天下亦有何事于笔砚特中心好耳江东人能小草累召诘之殊不知向背也小草字学难究飞白笔势罕工吾亦恐自此废絶矣盖深虑书法之缺坠而勤以兴之也始即位之后募求善书者许自言于公车置御书院首得蜀人王着以为翰林侍书时吕文仲为翰林侍读与着更宿禁中每嵗九月后夜召侍书侍读及待诏书艺于小殿张烛令对御书字亦以訽采外事常至乙夜而罢是时禁庭书诏笔迹丕变刬五代之芜而追盛唐之旧法粲然可观矣又尝命徐句中正刋定许慎说文正天下字学六书之义乃得不废以隆于今又尝阅于内府购于天下自汉章帝至唐太宗髙宗书及古昔名臣苍颉张芝钟繇杜预东晋王谢唐褚陆顔栁之徒与王羲之王献之墨迹并勒石为法帖十卷以赐近臣后二府大臣初拜者皆赐之遂天下学者得以师法自古帝王好藏书者有之矣然徒寳惜独善而不能兼唐文帝可谓谊主犹且择甚爱者藏之于陵墓其次者函之于宫掖没卒为奸臣盗贼所得以至于湮灭吁可惜哉未有如吾太宗圣谟闳逺者也至于宸翰亦以藏之天下名山胜地为虑深矣逮章圣朝裒次遗墨其寘于龙图阁太清楼秘阁御书院及赐于名山祠庙者凡数千卷轴真宗睿文精义穷几入神适绍先诲沉研古艺宸毫焕发形于翠琰者凡九十编寳在天章以永来世仁庙徃在东朝已志于书真宗尝以示大臣及于临御因阅视先帝灵几有木皮飞白笔偶取作字笔力遒迈如素习者乃置书神位又以颁赐执政由是墨法日进发竒振华云龙相从鸾凤交舞无以喻之享国四纪未尝辍功榜于先庙标于总章凡侍从儒学之臣皆并贶于上盖飞白之法始于蔡邕工于羲献萧子云而大盛于二圣之间矣自古飞白罕有者惟先帝兴之于已坠永耀于将来厥惟艰哉英宗建寳文以奉之用踵故事可谓美矣宪文自居藩邸及践宸极以向儒好学称天下今天子潜精六经通达渊邃宿儒老学慑服天辨臣以病隠不与缙绅接未获细阅天纵之竒能也自从觐至于舒每有青词祈谢灵仙窃观御名出于宸笔气严法备迹婉势遒观于一字且如此况覩之多则妙可知也尝观自古居天下者功成则志逸治久则气骄至于恣畋逰迩声色穷天下之欲极天下之乐以至太甚而阶危乱者多矣惟本朝累圣威瞻八荒恩被万物而未尝亲逸欲之事田无车马之音下无姝丽之求卑宫室俭服用垂拱丰裕惟六经百氏篇章论诸家书法是务过于寒儒者之为盖尧舜之睿明文武之齐圣夫何足以尚已今臣纂述书防岂敢抑居品列谨直述以首篇云
　　神品三人
　　顔真卿字清臣秘书监师古七世从孙也系出琅琊世载名徳天寳末拜平原太守羯胡搆乱河朔诸郡皆防贼独平原坚守与其兄杲卿以讨贼为事援絶力穷乃趋行在事肃宗不畏于李辅国鱼朝恩事代宗不阿于元载事徳宗不悦于卢杞摈斥流离未尝寜处卒为奸雄所挤以使叛虏秉节就死年七十六位太子太师諡曰文忠唐世皆谓之鲁公不敢名云呜呼鲁公可谓忠烈之臣也而不居庙堂宰天下唐之中叶卒多故而不克兴惜哉其发于笔翰则刚毅雄特体严法备如忠臣义士正色立朝临大节而不可夺也杨子云以书为心画于鲁公信矣尤嗜书石大几咫尺小亦方寸盖欲之逺也碑刻遗迹存者最多而荒郊废其出未已碑刻虽多而体制未尝一也盖随其所感之事所防之兴善于书者可以观而知之故观中兴颂则闳伟发状其功徳之盛观家庙碑则荘重笃实见其承家之谨观仙坛记则秀頴超举像其志气之妙观元次山铭则淳涵深厚见其业履之纯余皆可以类考如坠石画如夏云钩如屈金戈如发弩纵横有象低昻有态自羲献以来未有如公者也其真行絶妙所谓如长空游丝虫网络壁者吾于蔡明逺帖见之公正书及真行逾妙及神及草盖有之矣恨未见也或曰公之于书殊少媚态又似太露筋骨安得越虞禇而偶羲献耶荅曰公之媚非不能耻而不为也退之尝云羲之俗书姿媚盖以为病耳求合流俗非公志也又其大露筋骨者盖欲不踵前迹自成一家岂与前辈竞其妥帖妍媸哉今所千福寺碑公少为武部员外时也遒劲婉熟已与欧虞徐沈晩笔相上下而鲁公中兴以后笔迹逈与前异者岂非年弥髙学愈精耶以此质之则公于柔媚圆熟非不能也耻而不为也自秦行篆籀汉用分隶字有义理法贵谨严魏晋而下始减损笔画以就字势惟公合篆籀之义理得分隶之谨严放而不流拘而不拙善书之至也
　　唐张长史【名旭不书名者避御讳也】苏州吴人也为人倜傥闳达卓尔不羣所与游者皆一时豪杰李白诗云楚人尽道张旭竒心藏风云世莫知三吴郡伯皆顾盼四海雄侠争追随太白狂士也称君如此君之蕴蓄浩可知矣主荒政厐不见抽擢栖迟卑冗壮猷伟气一寓于毫牍间盖如神呌腾霄汉夏云出嵩华逸势竒状莫可穷测也虽庖丁之刲牛师旷之为乐扁鹊之治病轮扁之斵轮手与神运艺从心得无以加于此矣又其志一于书轩冕不能移贫贱不能屈浩然自得以终其身呜呼书之至者妙与道防技艺云乎哉善乎韩子之知君志也尝称君曰喜焉草书怒焉草书窘穷忧悲愉佚怨恨思慕酣醉无聊不平有动于心必于草书焉发之顾于物见山水崖谷鸟兽虫鱼草木华实日月列星风雨水火雷霆霹雳歌舞战鬬天地万物之变可喜可愕不寓于他必于草书发之故其书变动犹神不可端倪测韩子未尝轻与人誉君如此信矣今其残札防简模镂而者见之使魄禠而心服也君草书得神品或云君授法于陆柬之尝见公出担夫争路而入又闻鼔吹而得笔法之意后观倡公孙舞西河劒器而得其神由是笔迹大进盖积虑于中触物以感之则通达无方矣天下之事不心通而强以为之未有能至焉者也初尉常熟有老叟陈牒既判去不数日复来君怒而责之曰汝何以细故屡扰官府也叟曰君笔迹竒妙欲以藏箧笥耳非有所论也因问所藏尽出其父书君视之曰天下竒书也自此益尽其法以君之资犹且愽观而后至然则学固不可以已乎君性嗜酒每大醉呼呌狂走下笔愈竒尝以头濡墨而书既醒视之自以为神不可复得也世以此呼张颠复尝为金吾长史后人论书欧虞禇陆皆有异论惟君无间言传其法者崔邈顔真卿世或以十二意谓君以传顔者是欤非欤文宗时诏以李白歌诗裴旻劒舞长史草书为三絶
　　唐李阳冰赵郡人好古善属文尝令当涂李白徃依之赠以诗曰落笔洒篆文崩云使人惊吐辞又炳焕五色罗华星歴官集贤院学士晚为将作少监韩退之称曰李监是也阳冰篆品入神自秦李斯以苍颉史籀之迹变而新之特制小篆备三才之用合万物之变包括古籀孕育分隶功已至矣歴两汉魏晋至隋唐逾千载学书者惟真草是工穷英撷华浮功相尚而曽不省其本根由是篆学中废阳冰生于开元始学李斯峄山碑后见仲尼篆吴季札墓志精探小学得其渊源遍观前人遗迹以谓未有画但偏傍模刻而已尝叹曰天之未丧斯文也故小子得篆籀之宗防其以书为己任也如此当世说者皆倾服之以为其格峻其气壮其法备又光大于秦斯矣盖李斯去古近而易以习传阳冰去古逺而难于独立也雅好书石鲁公之碑阳冰多题其额观其遗刻如太阿龙泉横倚寳匣华峯崧极新浴秋露不足为其威光峭拔也或谓之苍颉后身尝贻书李夫人愿刻石作篆备书六经立于明堂不刋之典号曰大唐石经使百代之后无所损益是时四方乱离执政者以为迂而阳冰之志不克就后之人将安师仰乎惜哉舒元舆尝得阳冰真迹在六幅素上见虫蚀鸟步防迹若屈鐡石防入屋壁霜画炤着疑龙蛇骇解鳞甲活动皆飞去且賛之曰斯去千年冰生唐时冰复去矣后来者谁后千年有人谁能待之后千年无人篆止于斯自阳冰后虽余风所激学者不坠然未有能企及之者初绛州碧落尊像之背有篆文极其古阳冰见之叹美服膺寝食其下不得影响大热中以权权之犹有遗迹唐人犹竒之或以为陈惟玉书或以为异人所刻独李汉以为李譔书汉之言诚然犹未敢必尔
　　妙品十六人
　　唐太宗文武圣皇帝遏乱畧致太平虽古之聪明睿智神武而不杀者无以尚也既即位购求天下名书以充御府锐精临写特爱羲之首与虞世南褚遂良论书法二人皆贤者也因其论书可以及政矣翰墨所挥遒劲妍逸鸾凤飞翥虬龙腾跃妙之最者也帝善用兵所向必摧破天下无事移其用兵之勇以见于书则其书孰御哉故尝谓羣臣曰吾平冦乱尝亲执金鼔观敌之陈即知强弱以吾弱饵其强以吾强击其弱无不大溃盖思其深也今吾临古人书殊不学形势惟求其骨力骨力既得形势自生矣尝真草于屏风以示羣臣笔力遒劲一时之絶又尝因赐宴操笔飞白诸公竞以御手取之魏郑公之薨帝为文于碑且自书焉虽功名之事然帝王能之为足以娱心意而示褒劝亦治世之盛美也贞观二十三年帝登遐年五十三
　　唐虞世南字伯施越州余姚人父荔陈歴官太子中庶子世南出继其叔中书侍郎寄之后世南貌醇谨外若不胜衣而学术渊博论议持正无少阿徇其中抗烈不可夺也故其为书气秀色润意和笔调然而内含刚特谨守法度柔而莫渎如其为人虽欧虞同称徳义乃出询右也初浮屠智永学逸少书精极名重于陈世南从学焉尽得其法而有以过之其隶行皆入妙品太宗尝与之论书言亦至于妙而称世南为书翰之絶此言谅矣及其卒也帝甚悼之手诏魏王泰曰世南与我犹体拾遗补阙无日忘之盖当代名臣人伦凖的今其云亡石渠东观无复人矣世南位至秘书监文馆学士爵永兴县公諡曰文懿
