<!-- { "loadSidebar": true } -->
　　唐王绍宗字承烈江都人父修礼越王友道云孙也承烈官至秘书少监清鍳逺识才髙书古祖述子敬钦羡柬之其中年小真书体象尤异沉邃坚宻虽华不逮陆而古乃齐之其行书及章草次于真晩节之草则攻乎异端度越绳墨薰莸同器玉石兼储苦以败为瑕笔乖其指尝与人云鄙夫书翰无功者特由水墨之积习常清心率意虚神静思以取之每与呉中陆大夫论及此道明朝必不觉已进陆后于宻访知之嗟赏不少将余比虞君以虞亦不临写故也但心凖目想而已闻虞眠布被中恒手画肚与余正同也阮交州防割不足陆大夫芜秽有余此公尤甚于陆也又曽谓所亲曰自恨不能専有功禇虽已过陆犹未及承烈隶行章草入能兄嗣宗亦善书况之二陆则少监可比徳于平原矣唐孙防礼字过庭陈留人官至率府録事叅军博雅有文章草书宪章二王工于用笔儁拔刚防尚异好竒然所谓少功用有天材真行之书亚于草矣尝作运笔论亦得书之指趣也与王秘监相善王则过于迟缓此公伤于急速使二子寛猛相济是为合矣虽管夷吾失于奢晏平仲失于俭终为贤大夫也过庭隶行入能草入妙
　　唐薛稷河东人官至太子少保书学禇公尤髙绮丽媚好肤肉得师之半矣可为河南公之髙足甚为时所珍尚虽似范雎之口才终畏何曽之面质如听言信行亦可使为行人观行察言或见非于宰我以罪伏诛稷隶行入能章草书亦其亚也
　　唐卢藏用字子濳京兆长安人官至黄门侍郎书则幼尚孙草晩师逸少虽阙于工稍闲体范八分之制颇伤疎野若况之前列则有奔驰之劳如传之后昆亦规矩之法子濳隶行草入能自陈遵刘穆之起滥觞于前曹喜杜度激洪波于后群门出角立挺或秘像天府或藏器竹帛虽经千载歴久弥珍并可耀乎祖先荣及昆裔使夫学者发色华灵心警悟可谓琴瑟在耳贝锦成章或得之于齐或失之于楚足为镜自可韦此皆天下之闻人入于品列其有不遭明主以展其材不遇知音以扬其业盖不知矣亦犹道虽贵必得时而后动有势而后行况琐琐之势哉
　　评曰盖一味之嗜五性不同殊音之发契物斯失方类相袭且或如彼况书之臧否情之爱恶无偏乎若毫厘较量谁验凖的推其大率可以言诠观昔贤之评书或有不当王僧防云亡从祖中书令笔力过子敬者君子周而不比乃有党乎梁武帝云钟繇书法十有二意世之书者多师二王元常逸迹曾不睥睨竞巧趣精殆同机神逸少至于学钟势巧及其独运意疎字缓譬犹楚音夏习不能无异子敬之不逮真亦劣章草然观其行草之防则神勇盖世况之于父犹拟抗衡比之钟张虽勍敌仍有擒盖之势夫天下之能事悉难就也假如效萧子云书虽则童孺但学至数日见者无不云学萧书欲窥钟公其墙数仞罕得其门者小王则若惊风拔树大力移山其欲效之立见僵仆可知而不可得也右军则虽学者日勤而体法日速可谓钻之弥坚仰之弥髙其诸异乎莫可知也已则优防矣右军云吾书比之钟张终当抗衡或谓过之张草犹当鴈行又云吾真书胜钟草故减张羊欣云羲之便是少推张草庾肩吾云张功夫第一天然次之天然不及钟功夫过之懐素以为杜草盖无所师郁鬰灵变为后世楷则此乃天然第一也有遒变杜君草体以至草圣天然所资理在可度池水尽黑功又至焉太傅虽习曹蔡隶法艺过于师青出于蓝独探神妙右军开凿通津神模天巧故能増损古法裁成今体进退宪章耀文含质推方履度动必中庸英气絶伦妙节孤峙然此诸公皆籍因循至于变化天然何独许钟而不言杜亦由杜在张前一百余年神踪罕见纵有佳者难乎其议故世之评者言钟张夫钟张心悟手从动无虚发不复修饰有若生成二王心手或违因思精巧发叶敷华多所缀是知钟张得之于未萌之前二王见之于已然之后然庾公之评未有焉故韦文休云二王自可未能足之书也或此为累然草隶之间已为三古伯度为上古钟张为中古羲献为下古王僧防云谢安殊自矜重而轻子敬之书尝为子敬书中散诗子敬或作佳书与之谓必珍録乃题后荅之亦以为恨或云安问子敬君书何如答云家君固当不同安云外论殊不尔又云人那得知此乃短谢公也羊欣云张字形不及古然自不如小王虞龢云古质而今妍数之常爱妍而薄质人之情钟张方之二王可谓古矣岂得无妍质之殊父子之间又为今古子敬穷其妍妙固其宜也并以小王居胜达人通论不其然乎羊欣云右军古今莫二虞龢云献之始学父书正体乃不相似至于笔絶章草殊相拟类笔迹流泽婉转妍媚乃欲过之王僧防云献之骨势不及父媚越过之萧子良云崔张以来归美于逸少仆不见前古人之迹计亦无过之孙过庭云元常専工于隶书伯英尤精于草体彼之二美而羲献无之并有得也夫椎轮为大辂之始以椎轮之朴不如大辂之华盖以工拙岂以文胜质若谓文胜质诸子不逮周孔复何疑哉或以法可传则轮扁不能授之于子是知一致而百虑异轨而同奔钟张虽草创称能二王乃差池称妙若以居先则胜钟张亦有所师固不可文质先后而求之盖一以贯之求其合天下之达道也虽则齐圣跻神妙各有最若真书尔雅道合神明则元常第一若真行妍美粉黛无施则逸少第一若章草古逸极致髙深则伯度第一章草则劲骨天纵草则变化无方则伯英第一其间备精诸体唯独右军次至大令然子敬可谓武尽美矣未尽善也逸少可谓韶尽美矣又尽善也然此五贤各能尽心而跻于圣或有侮之亦犹日月之蚀无损于明白云在天瞻望悠邈固同为终古独絶百世之模楷髙步于人伦之表栖迟于墨妙之门不可以规矩其形律吕其度鹏抟龙跃絶迹霄汉所谓得珠于赤水矣其或继书者虽百世可知然史籀李斯即字书累叶之祖其所制作并神妙至极盖无等夷八分书则伯喈制胜出世独立谁敢比肩至如崔及小张韦卫皇索等虽则同品不居其最并不备载较量然各峻彼云峰増其海派使后世资瞻仰而露润焉赵壹有非贬草之论仍笑重张芝书为秘寳者嗟夫道不同不相为谋夫艺之在已如木之加实草之増叶绘以众色为章食以五味为美亦犹八卦成列八音克谐聋瞽之人不知其谓若知其故耳想心识自该通审其不知则聋瞽者耳庾尚书以臧否相推而列九品升阮研卫瓘索靖韦诞皇象钟防同居第三等此若棠杜之树植橘柚之林又抑薄绍之与齐髙帝等三十人同为第七亦犹屈盐梅之重处掾属之伍李夫人以程邈居第一品且书传所载程创为隶法其于工拙蔑尔无闻遗迹又无何以知其品第又云梁氏石书雅劲于韦蔡以梁比蔡岂不悬絶又张昶伯英之弟妙于草隶八分混兄之书故谓之亚圣卫恒兼精体势时人云得伯英之骨并居第四仍与汉王同流又贬桓谢安萧子云释智永陆柬之等与王知敬同居第五若第此数子岂与埒能嗜好不同又加之以言况可尽之于刚柔消息贵乎适宜形像无常不可典要固难评也萧子云言欲作二王论草隶法言不尽意遂不能成又云顷得书意转深画之间所言不得尽其妙者事事皆然诚哉是言也艺成而下徳成而上然书之为用施于竹帛千载不朽亦犹愈泯泯而无闻哉万事无情胜寄在我苟视迹而合趣或染翰而得人虽身沉而名飞兾托之以神契每见片善何庆如之懐瓘恨不果游目天府备观名迹徒勤劳乎其所未闻祈求乎其所未见今録所闻见粗如前列学慙于愽识不逮能缮竒纉异多所未尽且如抱絶俗之才孤秀之质不容于世夫复何恨故孔子曰博学深谋而不遇者众矣何独丘哉然识贵行藏行贵明洁至人晦迹其可尽知开元甲子嵗广陵卧疾始焉草创其触类生变万物为象庶乎周易之体也其一字褒贬微言劝戒窃乎春秋之意也其不虚美不隠恶近乎马迁之书也兾其众美以成一家之言虽知不知在人然独善之与兼济取舎其为孰多童蒙有求思过半矣且二王既没书或在兹语曰能言之者未必能行能行之者未必能言何不备能而后为评嵗在丁夘存笔削焉
　　赵僎论曰昔牺后作易周公创礼孔父修雅岂徒异之而已将实大造化之根出君臣之义考风俗之正耳若三圣不作则后王何述故天地非伏羲不昭长幼非周公不序雅颂又非孔子不列矣是三圣者所谓能其道而由之也兹又论夫文字发轫牋翰殊书本于其初以迄今代三千余载茫难知而书断之为义也闻我后之所好述古能以方之不谓其智乎较前人之尤工陈清颂以别之不谓其白乎体物备象有大易之制纪时録号同春秋之典自古文逮草迹列十书而详其祖首神品至能笔出三等而备厥人所谓执简之太素含毫之万象而申之宇宙能事斯毕矣若是夫古或作之有不能评之评之有不能文之今斯书也统三美而絶举成一家以孤振虽非孔父所刋是犹邱明同事伟哉独哉君哉臣哉前载所不述非夫人之能谁究哉
　　品藻之四
　　溪续书断序
　　周官保氏教国子以六艺礼乐射御书数之谓也书之为教古者以防于礼乐恶可置哉自秦变六体汉兴有章草英儒相承故得不废寖兴于西京曹魏之际极盛于晋宋隋唐之间穷精殚妙变态百出无以尚矣当彼之时士以不工书为耻师授家习能者益众形于简牍耀于金石后人虽去千百龄得而阅之如挹其眉宇也下至于五代天下罹金革之忧不遑笔札神宋受命圣圣继明云章宸翰艺出天纵炳如日月发如凤鸾天下多士向风趋学间有俊哲自为名家古文则郭忠恕句中正篆籀则徐骑省邵餗章友直分隶则王原叔真草则杨少师王御史李西台宋宣宪石曼卿周子发苏子美蔡君谟咸有遗迹可以观述虽然学者犹未及晋唐之间多且盛者何也盖经五季之溃乱而师法罕就有得之秘不相授故虽志于书者既无所宗则复中止是以然也夫书者英杰之余事文章之急务也虽其为道贤不肖皆可学然贤者能之常多不肖者能之常少也岂以不肖者能之而贤者遽弃之不事哉若夫尺牍叙情碑板述事惟其笔妙则可以珍藏可以垂后与文俱或其缪恶则旋即弃掷漫不顾省与文俱废如之何不以为意也予虽不能每怅然为之叹息于是集古今字法书论之类为墨池编其善品藻者得三家焉曰庾肩吾曰李嗣真曰张懐瓘而懐瓘者为备然自开元以来未有纪録而唐初诸公或虽有其而事迹缺畧或未甞立传于此编为缺于是用懐瓘品例缀所闻见断至唐兴以来以至于本朝熈寜之间作续书防庶近时抱艺君子于此具见而不学者观之亦思勉焉其所缺漏当嗣而益诸熈寜七年八月六日溪隠夫序
　　续书防上
　　品书论　宸翰述
　　神品三人
　　顔真卿　张长史　李阳冰
　　妙品十六人
　　唐太宗　虞世南　欧阳询　欧阳通禇遂良　陆柬之【髙正臣附】　徐峤之徐　浩　释懐素【懐仁附】　　栁公权沈师　韩择木　徐骑省【弟锴及李无惑附】石曼卿　苏子美　蔡君谟
　　品书论
