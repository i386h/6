<!-- { "loadSidebar": true } -->
　　论曰文字者总而为言若分而为义则文者祖父字者子孙察其物形得其文理故谓之曰文母子相生孳乳寖多因名之为字题于竹帛则目之曰书文也者其道焕焉日月星辰天之文也五岳四渎地之文也城阙朝仪人之文也字之与书理亦归一因文为用相须而成名言诸无宰制羣有何幽不贯何逺不经可谓事简而应博范围宇宙分别隂阳川原髙下之可居土壤沃瘠之可植是以八荒籍焉纲纪人伦显明政体君父尊严而爱敬尽礼长幼班别而上下有序是以大道行焉阐坟典之大猷成国家之盛业者莫近乎书其后能者加之以妙故有翰墨之道生焉世之贤达莫能珍贵时有吏部苏侍郎晋兵部王员外翰俱朝端英秀词塲雄伯王谓仆曰文章乆虽游心翰墨近甚留意若此妙事古来少有知者今拟讨论之欲造书赋兼与公作书断后序王僧防虽有赋王俭制其序殊不足动人如陆平原文赋实为名作若不造极境无由伏后世人心不知书之深之意与文若为差别虽未穷其精微粗欲知其梗槩公试为薄言之仆答曰深识书者唯观神彩不见字形若精意览则物无遗照何有不通王曰幸为言之仆曰文则数言乃成其意书则一字已见其心可谓得简易之道欲知其妙初观莫测乆视弥珍虽书已缄藏而心追目极情犹眷眷者足为妙矣然须考其发意所由从心者为上从眼者为下先其草创立体后其因循著名虽功用多而有声终天性少而无象同乎糟粕其味可知不由灵台必乏神气其形悴者其心不长状貎显而易明风神隠而难辨有若贤才君子立行立言言则可知行不可见自非防心照闭目深视则识不尽矣可以心契非可言宣别经旬月后见乃有愧色云书道亦太微翰与苏侍郎初并轻忽之以为赋不足言者今始知也极难下语不比于文赋书道尤广虽沈思多日言不尽意竟不能成仆谓曰员外用心尚疎在万事皆有细微之理而况乎书凡展臂曰寻倍寻曰常人间无不尽解若智者出乎寻常之外入乎幽隠之间追虚捕微探竒掇妙人纵思之则尽不能解用心精粗之异有过于是心若不有异照口必不能异言况有异能之事乎请以此理推之后见苏云近与王员外相见知不作赋也诗云引喻少语不能尽防通之识更共观张所商防先贤书处看见所品藻优劣二人平章遂能触类比兴意且无限言之无涯古昔已来未之见也若其为赋应不足难苏且説因谓仆曰看公于书道无所不通自运笔固合穷于精妙何谓钟王顷尔辽阔公且自评书至何境界与谁等伦仆答曰天地无全功万物无全用妙理何可备该常叹书不尽言仆虽知之于言古人得之于书且知者博于闻见或可能知得者非假以天资必不能得是以知之与得又书之比言俱有云尘之悬所令自评敢违雅意夫钟王真行一古一今各有自然天骨有千里之迹邈不可追今之自然可以比于虞褚而已其草诸贤未尽之得唯张有道创意物象近于自然又精熟絶伦是其长也其书势不断絶上下钩连虽然如铁并集若不能区别二家尊幼混杂百年检探何知是其短也夫人识在贤明用在断割不分泾渭余何足云仆今所制不师古法探文墨之妙有索万物之元精以觔骨立形以神情润色虽迹在尘壤而志出云霄灵变无常务于飞动或若擒虎豹有强梁拏攫之形若执蛟螭见蚴蟉盘旋之势探彼意象入此规模忽若电飞忽疑星坠气势生乎流便精魄出乎锋芒如观之欲其骇目惊心肃然如可畏也数百年内方拟独步其间自评若斯仆未审如何也苏笑曰今公自评何乃自饬文虽矜耀理亦兼通达人不己私盛徳亦微损其后仆赋成徃呈之遇褚思光万希庄包融并防众读赋讫多有赏激苏谓三子曰晋及员外俱造书赋歴旬不成今此观之固非思虑所际也万谓仆曰文与书被公与陆机已把断也世应无敢为赋者苏曰此事必然也包曰知音看文章所贵言得失其何为竞悦耳而谀面此赋虽能岂得尽善无今而乏古论书道则妍华有余考赋体则风雅不足才可共梁已下来并辔未得将宋已上齐驱此议何如褚曰诚如所评赋非不能然于张当分之中乃小小者耳其书断三卷实为妙絶犹蓬山沧海吐纳风云禽兽鱼龙于何不有见者莫不心醉后学得渔猎其中实不朽之盛事
　　唐张懐瓘议书
　　昔仲尼修书始自尧舜尧舜王天下焕乎其有文章文章发挥书道尚矣夏殷之世能者挺生秦汉之间诸体间出猷防运妙用天资追虚捕微神不容其潜匿感通应变言象不测其存亡竒寳盈乎东山明珠溢乎南海其道有贵而称圣其迹有秘而莫传理不可尽之于词妙不可穷之于笔非夫通达微何可至于此乎乃不朽之盛事故叙而论之夫草各务生气不自埋没况禽兽乎况人伦乎猛兽鸷鸟神彩各异书道法此其古文篆籀时罕行用者皆阙而不议议者真正藁草之间或麟鳯羽毛龙介甲亦无所不録其有名迹俱显者一十九人列于后
　　崔瑗　　张芝　　张昶　　钟繇
　　钟防　　韦诞　　皇象　　嵇康
　　卫瓘　　卫夫人　索靖　　谢安
　　王导　　王敦　　王廙　　王洽
　　王泯　　王羲之　王献之
　　右千百年间得其妙者不越此数人各能声飞万里荣耀百代唯逸少笔迹遒润独擅一家之英天质自然风神盖世具其道妙而味薄固常人莫之能学其隠理而意深固天下寡于知音昔为评者数家既无文书则何以立説何为罔象其势髣髴其形似知其门而未知其奥是以言论不能辨明夫于其道不通出其言不断加以词寡典要理乏研精不述贤哲之殊能况有丘明之新意悠悠之説不足动人夫翰墨文章至妙者皆有深意以见其志览之了然若与言面目则有智昏菽麦混白黒于胷襟若心悟精微团古今于掌握妙之意出于物类之表幽深之理伏于杳防之间岂常情所能言世智所能测非有独闻之听独见之明不可议无声之音无形之相夫诵圣人之语不如亲闻其言评先圣之书必不能尽其深意有千年明镜可以照之不疲瑠璃屏风可以洞彻无碍今虽铨其品格岂得称其材能皆失其天性后其习学纵异形竒体辄以情理一贯终不出于洪荒之外必不离于工拙之间然智则无涯法固不定且以风神骨气者居上研美功用者居下其真书元常第一逸少第二世将第三子敬第四士季第五文静第六茂猗第七其行书逸少第一子敬第二元常第三伯英第四伯玉第五季琰第六敬和第七茂第八安石第九章草子玉第一伯英第二幼安第三伯玉第四逸少第五士季第六子敬第七休明第八其章书伯英创立规范得物象之形归造化之理然其法太古质不剖断以此为少也有推轮草书意之妙后学得渔猎其间宜为第一叔夜第二子敬第三处冲第四世将第五仲将第六士季第七逸少第八
　　或问曰此品中诸子岂能悉过逸少答曰人之材能各有长短诸子于草精魄超然逸少格律非髙功夫又少虽圆丰妍美乃乏神气无戈防重名者以真行故也举世学莫之能晓悉以为真草一槩耳若所见与论雷同则何烦有论今制品格以代权衡于物无情不饶不损惟以理伏冀合规于匠殊不顾于聋俗无眼有耳但闻是逸少闇然悬伏何必须见见与不见一也虽自为髙鉴傍观如三嵗婴儿岂敢斟量鼎之轻重哉伯牙钟子期不易相遇造章甫者当售衣冠之士本不为于越人也然草与真有异真则字终意未终草则行尽势未尽或烟收雾合或电掣星流以风骨为体以变化为用有类云霞聚散触遇成形龙虎威神飞动増势岩穴相倾于崄峻山水各务于髙深囊括万殊则成一相或寄以展纵横之志或托以散郁结之懐虽至贵莫能抑其髙虽妙算莫能量其力是以无为而用同自然之功物类其形得造化之理皆不知其然也可以心契不可以言宣观之者似入庙见神闚谷无底俯猛兽之爪牙逼利器之锋芒肃然危然方知草之微妙也子敬年十五六时尝白其父云古之章草未能宏越今穷伪略之理及草纵之致不若藁行之间于徃法固殊大人宜改体且既不定事贵变通然古法亦局而执子敬才髙识逺行草之外更开一门夫行书非草非真离方遁圆在乎季孟兼真者谓之真行兼草者谓之行草子敬之法非草非行开张于行流便于草又处其中间无籍因循寜拘制则挺然秀出务于简易情驰神纵越逸优游临事制宜从意适便风行雨散润色开华数体之中最为风流者也逸少秉真行之要子敬执行草之权父之灵和子之神俊皆古今之独絶世人虽不能甄别但闻二王莫不心醉是知徳不可伪立名不可虚成然荆山亦有玉石或价贱瓦砾或价重连城其八分即二王之石也子敬没后羊欣薄绍之宋齐之间此体弥尚谢灵运尤为秀杰虞世南亦工此法或君长告令公务殷忙可以应机可以赴速或四海尺牍千里相闻迹乃防时言唯叙事披对不觉欣然独笑虽则不面其若面焉妙用通邻乎神化然此论虽未足搜索至真之理亦可以张皇墨妙之门但能精求自可意得思之不已神将告之理与道通必然灵应有志小学可不勉欤古之名手但能其事不能言其意今仆虽不能其事而辄言其意诸子亦有所不足或少运动及崄峻或少体势及纵逸学者宜自损益也异能殊美莫不备矣然道合者千载比肩若死而有知岂无神交者也逸少草有女郎材无丈夫气不足贵也贤人君子非愚于此而智于彼知与不知用与不用也书道亦尔哉或贱于此或贵于彼鉴与不鉴也智能虽定赏遇在时也嵇叔夜身七尺八寸美音声伟容色虽土木形骸而龙章鳯姿天质自然加以孝友温恭吾慕其为人常有其草写絶交书一纸非常寳惜有人与吾两纸王羲之书不易近于李造处见全本了然知公平生志气若与面焉后有达识者览此论当亦悉心夫知人者哲自知者明论人材能先文而后墨羲献等一十九人皆兼文墨乾元元年四月升州张懐瓘作
　　唐张懐瓘书估
