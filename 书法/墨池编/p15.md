<!-- { "loadSidebar": true } -->
　　修顿首白公操足下前同年徐君行因得寓书论足下书之恠时仆有妹居襄城丧其夫匍匐将徃视之故不能尽其所以云者而略陈焉足下虽不以仆为狂愚而絶之复之以书然果未能谕仆之意非足下之不谕由仆听之不审而论之之略之过也仆见足下书乆矣不即有云而今乃云者何邪始见之疑乎不能书又疑乎忽而不学夫书一艺尔人或不能与忽不学时不必论是以黙黙然及来京师见二像石本及闻説者云足下不欲同俗而力为之如前所陈者是诚可诤矣然后一进其説及得足下书自谓不能与前所闻者异然后知所听之不审也然足下于仆之言亦似未审者足下谓世之善书者能如钟王虞栁不过一艺已之所学乃尧舜周孔之道不必善书又云因仆之言欲勉学之者此皆非也夫所谓钟王虞栁之书非独足下薄之仆固亦薄之矣世之有好学其书而悦之者与嗜饮茗阅画图无异但其性之一僻尔岂君子之所务乎然至于书则不可无法古之始有文字也务乎记事而因物取类为其象故周礼六艺有六书之学其防画曲直皆有其説杨子曰断木为棊梡革为鞠亦皆有法焉而况书乎今虽隶字已变于古而变古为隶者非圣人不足师法然其防画曲直犹有凖则如毋母彳亻之相近易之则乱而不可读矣今足下以其直者为斜以其方者为圆而曰我第行尧舜周孔之道此甚不可也譬如设馔于案加帽于首正襟而坐然后食者此世人之常尔若其纳足于帽反衣而衣坐乎案上以饭实酒巵而食曰我行尧舜周孔之道者以此行于世可乎不可也则书虽末事而当从常法不可以为恠亦犹是矣然足下了不省仆之意凡仆之所陈者非论书之善不但患乎近恠自异以惑后生也若果不能又何必学仆岂区区劝足下以学书者乎足下又云我实有独异于世者以嫉释老斥文章之雕刻者此又大不可也夫释老惑者之所为雕刻文章薄者之所为足下安知世无明诚质厚君子之不为乎足下自以为异是待天下无君子之与已同也仲尼曰后生可畏焉知来者之不如今也是则仲尼一言不敢遗天下之后生足下一言待天下以无君子此故所谓大不可也夫士之不为释老与不雕刻文章者譬如为吏而不受货财盖道当尔不足恃以为贤也属文苦小疾无意思不宣修顿首
　　朱长文曰六艺之目曰礼乐射御书数夫礼贵乎为容乐重乎知音射赏于中鹄御美于如组数优于推厯此五者皆以精能为善至于书岂不然哉为其才有短长故君子不以定不肖然徳均则艺胜矣观韩子之序知书之不可伪观梦得之论知学之不可已也子厚以为病癖不亦过乎然亦足警夫耽嗜者也永叔议守道之恠正矣不然则以直为斜以方为圆之弊至今未息也善哉
　　品藻门一
　　梁武帝书评
　　崔子玉书如危峰阻日孤松单枝【下评萧子云同此意】
　　蔡邕书骨气洞达爽爽如有神力
　　张伯英书如汉武爱道凭虚欲仙亭亭如云中明月的的如水中初莲【出袁昻书评】
　　曹喜书如经纶道士言不可絶【一本云如经纶辨士】
　　邯郸淳书如应防入矩方圆乃成
　　师宜官书如鹏翔未息翩翩而自逝
　　梁鹄书如龙威虎震剑防弩张【一云韦诞书】
　　钟繇书如云鹤游天羣鸿戯海行间疎密实亦难代又云钟司徒书有十二种意巧妙絶伦多竒
　　皇象书如韵音绕梁孤飞独舞【袁昂云如歌声绕梁琴人收徽】
　　索靖书如飘风忽举鸷鸟乍飞
　　卫巨山书如挿花美女援镜笑春
　　王右军书字势雄强如龙跳天门虎卧鳯阁故歴代寳之永以为训
　　王献之书如河朔少年皆充悦举体沓拖而不可耐王仪同书如晋安帝非不处尊位而都无神明
　　桓书如快马入阵随人屈曲岂须文谱
　　羊欣书如大家奴婢作夫人不堪位置而举止羞澁终不似真
　　萧思话书如舞女回腰仙人啸树
　　薄绍之书如龙游在霄缱绻可爱【一云亦有一家风流永为冠絶】孔琳之书如散花空中流徽自得
　　张融书如辨事对扬独语不困行必防理【袁昂云书存典法自谓可出如战马入塲不避戈矛疎落纵横惟麄快耳】
　　王僧防书如扬州王谢家子弟纵复不端正爽爽皆有一种风气
　　阮研书如贵曹失品不复排突英贤
　　陶隠居书如吴兴小儿形状未成而骨体甚峭
　　范懐约真楷有力草书无功烦如简牍非易【袁昂云亦有一家之风流】
　　殷钧书如髙丽人抗浪乃有意气而姿顔自乏精味徐淮南书如南商士大夫趣向风轨殊不单寒
　　吴施书如新亭伧父一徃扬州逢人共语便意态生栁产书如深山道士见人便欲退缩【一云袁崧书】
　　程旷平书如鸿鹄髙飞弄趐颉颃又如轻云忽散乍见白日
　　李镇东书如芙蓉出水文彩镂金【乃有舒蹙之势也】
　　李岩之书如镂金素月屈玉自照
　　萧子云书如危峰阻日孤松一枝壮士弯弓雄人猎虎心胷猛浪锋刃难当【袁昂云如春雪望山林花无不发】
　　顔倩书如贫家奠果无效可受少乏珍羞
　　萧特书虽有家风风流势薄犹如大小王安得相似也王彬之书放纵快利笔道流便
　　桞恽书纵横廓落大意不凡而得体未备
　　郗愔书得意甚熟而最妙时难疎散风气不无雅旧庾肩吾书畏惧收敛少得自充【一又云观阮未精去萧逺矣】
　　右书评三十有八人
　　朱长文曰旧有梁武帝书评皆不论次乃以两本防而録之随其世次之先后故书言从汉末至梁三十四人一云二十八人今得三十有八事逺未遑深考艰于去取姑并存之其间有数人无闻者岂当时可观而后无传邪然亦虑简札之误云尔予既録此又阅袁昂古今评普通四年所上大率相类岂武帝取昂之言而为已辞耶或传写者混淆而致然耶予未得善本为之较定也
　　梁袁昂古今书评今不复録取其稍异者数条疏于武帝评之下其间有云王褒书凄断风流而势不称意孟光禄书如崩山絶崖人见可畏前评未有其余亦谬误难録末云张芝惊竒钟繇特絶逸少鼎态献之冠世四英其颓流芳不灭羊真【欣】孔草【琳之】萧行【子云】范篆【懐约】各一时妙絶臣愚防岂敢辄量江汉但圣旨委臣斟酌是非谨品字法如前此皆可述之辞也
　　梁庾肩吾书评并略论
　　静先生曰予徧求邃古逖访厥初书名起于洛字势发于苍颉是以一画加大天尊可知十数成土地卑可审日以君道则字势圆月以臣行则文体缺及其转注假借之流指事防意之类莫不状范毫端形呈字表开篇玩古则千载共明削简传今则万里对面记善则恶自消表贤则愚知改玉厯颁布政仰而化俗帝载陈言待文而设教变神并运爰洎中叶舍繁从简渐失颍川之言竞逐云阳之字若鸟迹孕于古文壁书存于蝌蚪符陈帝玺摹调蜀漆署表宫门题名礼器鱼犹含鳯鸟已分虫仁义起于麒麟威形发于龙虎云气时飘五色仙人还作两童若浮溪蛇如赴穴流星疑烛垂露似珠芝英转车飞白掩素参差倒薤既思种栁之谣长短悬针复想定情之制蚊脚傍低鹄头仰立填摽板上缪起印中波回堕镜之鸾楷愿雕陵之鹊并以篆籀重复见重昔人或巧能酒售或妙令鬼哭信无味之竒珍非趣时之急务且具録前训今不复兼论惟草正疎通专行于世其或继之者虽百代可知寻隶体发源秦时隶人下邽程邈所作始皇见而竒之以奏事繁多篆字难制遂作此法故曰隶书今时正书是也草势起于汉时解散隶法用以赴急本因草创之义故曰草书建初中京兆杜操始以善草知名今之草书是也余自少迄长留心兹艺敏手借于临池鋭意同于削板而蕺山之扇【逸少】竟未増钱凌云之台【仲将】无因诫子求诸故迹或有浅深辄删善草隶者一百二十八人伯英以称圣居首法髙以追骏处末推能相越示例而九引类相附大等而三复为略论总名书品
　　张芝【伯英】　钟繇【元常】　王羲之【逸　右三人少　上之上】
　　论曰隶既发源秦史草乃激流齐相跨七代而弥尊将千载而无革诚开博者也均其文总六书之要指其事笼八体之竒能拔篆籀于繁芜移真楷于重密分行纸上类出茧之蛾结画篇中似闻琴之鹤峰崿间起琼山慙其敛雾漪澜递振碧海愧其下风抽丝散水于笔下倚刀较尺于字中真草既分于星芒烈火复成于珠佩或横牵竖掣或浓防轻拂或将放而更留或欲挑而还置敏思藏于胷中巧态发于毫铦詹尹端防故以迷其变化英韶倾耳无以察其音声殆善射之不注妙斲轮之不传是以鹰爪含利出彼兔毫龙管润霜游兹虿尾学者鲜能其体窥者罕得其门若探妙测深尽形得势烟华落纸将动风彩带字欲飞疑神化之所为非世人之所学惟张有道钟元常王右军其人也张功夫第一天然次之衣帛先书称为草圣钟天然第一功夫次之妙尽许昌之碑穷极邺下之牍王功夫不及张天然过之天然不及钟功夫过之羊欣云贵越羣品古今莫二兼撮众法备成一家若孔门以书三子入室矣允为上之上
　　崔瑗【子玉】　杜度【伯度】　师宜官　张昶【文舒】王献之【子　右五人敬　上之中】
　　论曰崔子玉擅名北中迹罕南度世有得其摹书者王子敬见而称美以为功类伯英杜度滥觞于汉帝诏后奏事皆作草书宜官洪都为最能大能小文舒声劣于兄时云亚圣子敬泥箒早验天骨兼以制笔复识人功一字不遗两叶传妙此五人允为上之中
　　索靖【幼安】　梁鸿【孟皇】　韦诞【仲将】　皇象【休明】胡昭【孔明】　钟防【士季】　荀舆【长】　阮研【文机】卫瓘【伯　右九人玉　上之下】
　　论曰幼安敛蔓舅氏抗名卫令孟皇功尽笔势字入帐中仲将不妄染墨必须张笔而左纸孔明动见模楷皆谓胡肥而钟瘦休明斟酌二家联驾八絶士季之范元常犹子敬之禀逸少而功拙兼效真草皆成伯玉逺慕张芝近防父迹长狸骨方拟而难逮阮研居今观古尽窥众妙之门虽复陟王祖钟终成别搆一体此九人允为上之下
　　张超【子并】　郭伯道　刘徳升【君嗣】崔寔【子真】卫夫人【茂猗】李式【景初】　庾翼【稚恭】　郗愔【方回】谢安【安石】　王珉【季琰】　桓【敬道】　羊欣【敬元】王僧防　孔琳之【彦琳】殷钧【季　右十五人和　中之上】
　　论曰子并崔家州里颇相仿效可谓酱咸于盐氷冷于水伯道府问朝廷远封其迹徳升之妙钟胡各采其美子真俊才门阀不坠李妻卫氏出自华宗景则毫素流靡稚恭声彩遒越郗愔安石草正并驱季琰桓筋力俱骏羊欣早随子敬最得王体孔琳之声髙宋氏王僧防雄发齐代殷钧颇耽爱好终得肩随此十五人允为中之上
　　魏武帝曹操【孟徳】　　吴主孙皓
　　卫觊【伯儒】　左伯【子邑】　卫恒【巨山】　杜预【元凯】王廙【世将】　张彭祖　任靖　　韦昶【文林】王循【敬仁】　张永【景初】　范懐约　吴休尚施方泰　【右十五人中之中】
　　论曰魏主笔墨雄赡吴主体裁绵密伯儒兼叙隶草子邑分镳梁邯巨山三世元凯累叶王廙为右军之师彭祖取羲之之道任靖矫名文林题柱敬仁清举致畏迫之词张范逢时俱东南之美吴施邺下后生同年拔萃此十五人允为中之中
　　罗晖【叔景】　赵袭【元嗣】　刘舆　　张昭
