<!-- { "loadSidebar": true } -->
　　有好事公子频纡雅顾问及自古名书颇为定其差等曰可谓知书矣夫丹素异好爱恶罕同若鉴不圆通则各守封执是以世议纷揉何不制其品格豁彼疑心哉且曰公子贵斯道也感之乃为其估贵贱既辨优劣了然固取世人易解遂以王羲之为标凖如大王草书字直一百五十字乃敌一行行书三行行书敌一行直正偏帖则尔至今如乐毅黄庭画賛累表告誓等但得成篇即为国寳不可计以字数或千或万惟鉴别之精也他皆仿此近日有钟尚书绍京亦为好事不惜大费破产求书计用数百万贯【一本无贯字】钱唯市得右军行书五纸不能致真书一字崔张之迹固乃寂然唯天府之内仅有存焉如小王书所贵合作者若藁行之间有兴合者则逸气盖世千古独立家尊才可为其弟子尔子敬年十五六时尝白逸少云章草未能宏逸顿异真体今穷伪略之理极草纵之致不若稿行之间于徃法固殊大人宜改体逸少笑而不答及其业成之后神用独超天姿特秀流传简易志在惊竒峻崄髙深起自此子然时有败累不顾疵瑕故减于右军行书之价可谓子为神俊父得灵和父子真行固为百代之楷法然文质相沿立其三古贵贱殊品置其五等三古者篆籀为上古钟张为中古羲为下古上古但有其真中古乃旷世竒迹可贵可重有购求者宜悬之千金或时不尚书薰莸同器假如委诸衢路犹可字偿千金其杜度崔瑗可与伯英价等然志乃尤古力亦渐大唯妍媚不逮于张芝卫瓘可与张为兄弟索靖则雄逸过之且以右军真书妙极又人间切须是以价齐中古古逺稀世非无降差崔张玉也逸少金也大贾则贵其玉小商则重其金肤浅之人多任真耳但知以王书为最真草一槩略无差殊岂悟右军之书自有五等
　　黄帝史周宣史钟繇张芝王羲之崔瑗卫瓘索靖王献之已上九人第一等蔡邕张昶荀朂皇象韦诞钟防等度徳以义并崔张之亚也可微劣右军行书之价已上六人第二等曹喜邯郸淳罗晖赵袭崔寔刘徳升师宜官梁鹄胡昭荀爽张彭祖张傅魏武帝曹植孙权孙皓应璩徐干张昭嵇康何曽卫觊杜预杨肇乐广刘恢司马攸卫恒卫夫人卫玠李式王敦王廙王导王洽王珉谢安庾翼郗鉴郗愔韦昶桓等或竒材见拔或絶世难求并庶几右军草书之价已上四十三人第三等张嘉庾亮郗超王询戴若思卫瓘僧惠式王循张翼戴安道王之凝之徽之操之孙兴公王允之宋文帝宋孝武帝康昕王僧防谢灵运羊欣薄绍之孔琳之萧思话张永萧子良髙帝萧子灵等才有得失时见髙深絶长续短智均力敌一字乃敌右军草书三分之一已上二十九人第四等张越张融陶景阮研毛喜释智永虞世南欧阳询褚遂良等可敌右军草书四分之一已上九人第五等皆估其甚合者其不防意数倍相悬大凡虽则同科物稀则贵今妍古雅渐若凌夷自汉及今降杀有等贵逺贱近淳醨之谓也凡九十六人列之如右五等之外盖多贤哲声闻虽美功业未通空有望于屠龙竟难成于画虎不入流品深虑遗材天寳十三载正月十八日
　　唐韩愈送髙闲上人序
　　苟可以寓其巧智使机应于心不挫于气则神完守固虽外物至不胶于其心尧舜禹汤治天下养叔治射庖丁治牛师旷治音声扁鹊治病僚之于丸秋之于奕伯伦之于酒乐之终身不厌奚暇外慕夫外慕徙业者皆不造其堂不哜其胾者也徃时张旭善草书不治他技喜怒窘穷忧悲愉佚怨恨思慕酣醉无聊不平有动于心必于草书焉发之观于物见山水崖谷鸟兽虫鱼草木花实日月列星风雨水火雷霆霹雳歌舞战鬭天地事物之变可喜可愕一寓于书故旭之书变动犹神不可端倪以此终其身而名后世今闲之于草书有旭之心哉不得其心而逐其迹未见其能旭也为旭有道利害必明无遗锱铢情炎于中利欲鬭进有得有丧勃然不释然后一决于书而后旭可几也今闲师浮屠氏一死生解外胶是其为心必泊然无所起其于世必淡然无所嗜泊与淡相遭頽堕委靡溃败不可收拾则其于书得无象之然乎然吾闻浮屠善幻多技能闲如通其术则吾不能知矣
　　唐刘禹锡论书
　　或问曰书足以记姓名而已工与拙何损益于数哉答曰此诚有之盖举下之説尔非蹈中之説亦犹言居室曰避燥湿而已言衣裳曰适寒燠而已言饮食曰充腹而已言车马曰代劳而已言禄位曰代耕而已今夫考居室必以重门丰居为美笥衣裳必以文章鲜泽为甲评饮食必以精良海陆为贵第车马必以华辀絶足为髙干禄位必以重侯累封为意是数者皆不行举下之説奚独于书也行之耶礼曰士依于徳游于艺徳者何曰至曰敏曰孝之谓艺者何礼乐射御书数之谓是则艺居三徳之后而士必游之也书居数之上而六艺之一也语曰饱食终日无所用心难矣哉不有博奕者乎为之犹贤乎已是则博奕不得列于艺差愈于饱食无所用心耳吾观今之人适有面诋之曰子书居下品矣其人必逌尔而笑或謷然不屑有诋之曰子握槊奕棊居下品矣其人必赧然而媿或艴然而怒是故敢以六艺斥人不敢以六博斥人嗟乎众尚之移人也问者曰然则彼魏晋宋齐间亦尝尚斯艺矣至有君臣争名父子不让何哉答曰吾始求中道耳子寜以尚之之防我欤且夫信者美德也秦缪尚之而贤臣莫赎黄老至道也窦后尚之而儒臣见刑道德且不可尚矧由道以下者哉所谓中道而言书何处之文章之下六博之上材钧而善者得以加誉过钧而善者得以议能所以加在乎誉非实也不赎于赏所以议在乎过非罪也不紊于刑夫如是庶乎六书之学不堙坠而已
　　唐栁宗元报崔黯秀才书
　　崔生足下辱书及文章辞意良髙所向慕不凡近诚有意乎圣人之言期以明道学者务求诸道而遗其辞辞之传于世者必由于书道假辞而明辞假书而传要之之道而已耳道之及物而已耳斯取道之内者也今世因贵辞而矜书粉泽以为工道密以为力不亦外乎吾子之所言道匪辞而书其所望于仆亦匪辞而书是不亦去及物之道愈以逺乎仆尝学圣人之道身虽穷志求之不已庶几可以语于古恨与吾子不同州郡闭口无所发明观吾子文章自秀才可通圣人之説今吾子求于道也外而望于子也愈外是可惜欤吾且不言是负吾子数千里不弃朽废者之意故复云尔也凡人好辞工书者皆病癖也吾不幸早得二病学道以求日思砭鍼攻熨卒不能去纒结心腑牢甚愿斯须忘之而不克窃尝自毒今吾子乃始钦钦思易吾病不亦惑乎其固有潜块积瑕中子之内藏恬而不悟可怜哉其卒与我何异均之二病书示益下而子之意又益下而子之病又益笃败矣子癖于伎也吾尝见病心腹人有思啖土炭嗜酸醎者不得则大戚其亲爱之者不忍其戚因探而与之观吾子之意亦已戚矣吾虽未得亲爱吾子然亦重来意之勤有不忍矣诚欲分吾土炭酸咸吾不敢爱但逺言其证不可也俟面乃悉陈吾状未相见且试求良医为方已之苟能已大善则及物之道专而易通若积结既定医无所能已幸期相见时吾决分子其啗嗜者不具宗元白
　　宋欧阳修论字法
　　世之人有善作肥字者正如厚皮馒头食之未必不佳而视其为状已可知其俗物字法中絶将五十年近日稍稍知以字书为贵而追踪前贤者未有三四人古之人岂皆能书独其人之贤者传遂逺然后世不推此但务于书不知前日工书者随纸与墨泯弃者不可胜数也使顔公书虽不佳后世见者未必不寳也杨凝式以直言谏其父其节见于艰危李建中清慎温雅爱其书者兼取其为人也岂有其实然后存之乆耶非自古贤哲必能书也惟贤者能存尔其余泯泯不复见尔
　　宋欧阳修与石守道书二首
　　修顿首再拜白公操足下前嵗于洛阳得在郓州时所寄书卒然不能即报遂以及今然其勤心未必若书之怠而独不知公操察不察也修来京师已一嵗矣宋州临汴水公操之誉日与南方之舟至京师修少与时人相接尤寡而誉者无日不闻若幸使尽识舟上人则公操之美可胜道哉凡人之相亲者居则握手共席道欢欣既别则问疾病起居以相为忧者常人之情尔若闻如足下之誉者何心问其他乎闻之欣然亦不减握手之乐也夫不以相见为欢乐不以疾病为忧问是岂无情者乎得非相期者在于道尔其或有过而不至于道者乃可为忧也近于京师频得足下所为文读之甚善其好古闵世之意皆公操自得于古人不待修之赞也然有自许太髙诋时太过其论若未深究其源者此事有本末不可卒然语须相见乃能尽然有一事可指而説此计公操可朝闻而暮改者试先陈之君贶家有足下手作书一通及有二像记石本始见之骇然不可识徐而视定辨其防画乃可渐通吁何怪之甚也既而持以问人曰是不能乎书者邪曰非不能也书之法当尔邪曰非也古有之乎曰无今有之乎亦曰无也然则何为而若是曰特欲与世异而已修闻君子之于学是而已不闻为异也好学莫如扬雄亦曰如此然古之人或有称独行而髙世者考其行亦不过乎君子但与世之庸人不合尔行非异世盖人不及而反弃之举世斥以为异者欤及其过圣人犹欲就之于中庸况今书前不师乎古后不足以为来者法虽天下皆好之犹不可为况天下皆非之乃独为之何也是果好异以取髙欤然向谓公操能使人誉者岂其履中道秉常徳而然欤抑亦昻然自异以惊世人而得之欤古之教童子者立必正听不倾常视之毋诳勤谨乎其始惟恐其见异而惑也今足下端然居乎学舍以教人为师而反率然以自异顾学者何所法哉不幸学者皆从而効之足下又果为独异乎今不急止则惧他日有责后生之好恠者推其事罪以奉归此修所以为忧而敢告也惟幸察之不宣同年弟欧阳修顿首
　　第二书
