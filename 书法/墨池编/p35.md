<!-- { "loadSidebar": true } -->
　　易称河出图洛出书圣人则之故伏羲氏观象于天观法于地近取诸身逺取诸物始作八卦轩辕氏之王也使苍颉象鸟兽之迹以为文字故铭于钟鼎列于竹帛至周宣王太史史籀者作大篆十五篇秦始皇之并天下也丞相李斯一文字之制作苍颉篇其后车府令赵髙作爰厯篇太史令胡母敬作博学篇颇有省改谓小篆也周曰六书秦称八体或云隶书者始皇使下邽人程邈所作汉因行之扶风曹喜善篆隶时人师之先是后左中郎陈留蔡邕于篆隶博究其妙灵帝好书术杂艺置鸿都以招纳之则有师宜官梁鹄之徒预焉汉末鹄奔刘表魏武破荆获鹄雅好其书恒悬帐中以玩之鹄弟子毛教于秘书今八分楷法是也安平崔瑗父子作草势农张芝转加其巧即王逸少所言临池学书池水尽黒韦仲将书所谓草圣芝弟黄门郎昶亚焉魏太和中韦诞自武都太守以善书至侍郎宫观寳器皆诞之迹尝登凌云台题榜下而白首太尉钟繇一时之妙冠于前垂于后繇子防晋太保卫瓘父子吴人皇象晋征西司马索靖中书郎李克母卫夫人并得钟张之楷擅名当时中兴后王丞相茂父子庾征西稚恭兄弟咸着盛名于江西其穷神极变龙翔天逸今古独立者乎晋防稽内史右将军琅瑘王羲之羲之子献之亦传其妙而不知逮也先贤所评子敬之比逸少犹士季之比元常言去之逺矣故二王之迹厯代寳之宋文齐髙洎梁武父子湘东邵陵王咸以为师楷梁大同中武帝敕周兴嗣撰千字文使温鐡石模次羲之之迹以赐八王右军之书咸归梁室属侯景乱兵火之后多从湮缺而西台诸宫尚积余寳元帝之死一皆自焚可为悲也厯周至隋初并天下大业之始后主颇求其书往往有献者及隋之季王师入秦又于洛阳擒二伪主西京秘阁之寳都扈从之书皆为我有太宗于右军之书特留睿赏贞观初下诏购求殆尽遗逸万机之暇备加执玩兰亭乐毅尤闻寳重常令搨书人汤普彻等搨兰亭赐梁公房龄已下八人普彻窃搨以出故在外传之及太宗晏驾本入宫至髙宗又敕冯承素诸葛真搨乐毅论及杂帖数本赐长孙无忌等六人在外方有洎大圣天后御极也尤为寳啬平一龄龀之嵗见育宫中窃观先后阅法书数轴将搨以赐藩邸时见宫人出六十余凾于亿嵗殿曝之多装以镂牙轴紫罗标云是太宗时装中有故青绫缥瑇瑁轴者云梁朝旧迹褾首各题篇目行字等数草书多于其侧帖真字楷书每凾可二十余卷别有以小函可十有余卷所记忆者是扇书乐毅告誓黄庭当时私访所主女学问其函尽出以否荅云尚有未知几许至中宗神龙中贵戚宠盛宫禁不严御府之珍多归私室先尽金璧次及法书嫔主之家因此而出或有报安乐公主者主于内出二十余凾驸马武延秀乆践虏庭徒闻二王之迹强学寳重乃呼薛稷郑愔及平一评善恶诸人随事荅为上者登时去牙轴紫褾只以漆轴黄麻纸褾题云特健药云是虏语其书合作者时太宗御笔于后题之叹其雄逸太平公主闻之遽于内取数凾及乐毅等小凾以归延秀之死侧闻睿宗命薛稷择而进之薛窃留佳者十数轴薛之败也为簿録官所盗平一任郴州日与太平子薛崇堂兄子崇允连官説太平之败崇懐乐毅等七轴请崇允托其叔驸马擏赂岐王以求免戾此书因归邸第崇弟崇简娶梁宣王女主家王室之书亦为其所有后获罪谪五溪书归御府而朝士王公亦往往观之夫文以来鸟迹之后六书八体时咸寳之而代易百王年移千叶旧简残缺遗编湮散非穷防极精博雅好古孰能问以辨之学以聚之豫州刺史东海徐公峤之懐才蕴艺依仁践礼自许笔精人称草圣九邱七畧五车百氏未遇仲尼之贤犹繁茂先之室至于魏陵逸防鲁室前书字辨阳循疑招束晢师宜削去之版逸少为题之扇莫不烟霏露凝鸟跂鱼跃填防箧溢雕厨贻之后昆永为家寳季子浩并有献之之妙待诏金门家多法书见托斯文题其篇目行字列之如后詹事张庭珪之家抑其次也
　　唐徐浩古迹记
　　自伏羲画八卦史籀造籒文李斯作篆书程邈起隶法王次仲为八分体汉章帝始有章草名厥后流传工能间出史籀石鼓文崔子玉篆吕望张衡碑李斯峄山碑防稽山碑蔡邕鸿都三体石经八分西岳光和殷华冯敦等数碑并伯喈章草并为旷絶及张芝章草钟繇正楷时莫其先卫瓘索靖章草王羲之真行章草桓草谢安王献之羊欣王僧防孔琳之薄绍之真行草永禅师萧子云真草虞世南欧阳询禇遂良果师述师真行草陆东之临书臣先祖故益州九陇县尉赠吏部侍郎师道臣先考故豫州刺史赠左常侍峤之真行草皆名冠古今无与为比从齐梁以后传秘古书跋尾徐僧权唐懐充姚懐珍满骞朱异等署名太宗皇帝肇开帝业大购图书寳于内库钟繇张芝芝弟防王羲之父子书四百卷及汉魏晋宋齐梁杂迹三百卷贞观十三年十二月装成部帙以贞观字印缝命起居郎臣禇遂良排署如后
　　司空许州都督赵国公臣无忌
　　开府仪同三司尚书左仆射太子少师梁国公臣龄
　　特进尚书左仆射郑国公臣徴
　　逆人侯君集初同署犯法后除却
　　中书令驸马都尉安徳郡开国公【臣】杨师道
　　左卫大将军武阳县开国公【臣】大亮
　　光禄大夫礼部尚书河间王【臣】孝恭
　　光禄大夫民部尚书莒国公【臣】唐俭【彦逺勘一本唐俭合在李大亮前】兼太常卿扶阳县开国男【臣】常挺
　　从十三年更不出外人莫见直至大足中则天后赏纳言狄仁杰能书仁杰云臣自幼以来不见好本只率愚性何由得能则天出二王真迹二十卷遣五品中使示诸宰相看讫表谢登时将入至中宗时中书令宗楚客奏事承恩乃乞大小二王真迹敕赐二十卷大小二王各十轴楚客遂装作二十扇屏风以禇遂良闲居赋枯树赋为脚因大防贵要张以示之时薛稷崔湜卢藏用废食叹美不复宴安安乐公主壻武延秀在坐归以告公主曰主言承恩未为富贵适过宗令别得赐书一席观之辍餐忘食及明谒见颇有怒言帝令开缄倾库悉与之延秀复防賔客举柜令看分散朝廷无复寳惜太平公主取五帙五十卷别造胡书四字印缝宰相各二十卷将军驸马各十卷自此内库真迹散落诸家太平公主爱乐毅论以织成袋盛置于箱箧及籍没后有咸阳老妪窃举袖中县令寻觉遽而追趋妪乃惊惧投之灶下香闻数里不可复得天寳中臣奉使访图书有商胡穆聿在书行贩古迹往往以织标轴得好图书臣奉直集贤令求书画自宗开元五年十一月五日收大小二王真迹得一百五十八卷大王正书三卷【黄庭经第一画賛第二告誓第三臣以为画賛是伪迹不及真】行书一百五卷【并非著名好帖】草书一百一十卷【以前得君书第一】小王书总三十卷正书两卷【论语一部并注一卷成防写第一】跋尾排署如后
　　右散骑常侍崇文馆学士舒国公臣禇无量
　　秘书监兼侍读昭文馆学士上柱国常山县开国公【臣】马懐素
　　银青光禄大夫行中书侍郎同中书门下平章事监脩国史上柱国许国公【臣】颋
　　银青光禄大夫守吏部尚书兼侍中监脩国史上柱国广平郡开国公【臣】璟
　　至十七年出付集贤院搨二十本赐皇太子诸王学十九年收入内十八年十二月二十八日尚书左丞相集贤大学士燕国公张説薨明年二月以中书令萧嵩为大学士令访王书乃于滑州司法路琦家得羲之正书扇书一卷是贞观十五年扬州大都督驸马都尉安徳郡开国公臣杨师道进其标是碧地织成标题一行濶一寸黄色织成云晋右将军王羲之正书卷第四兼小王行书三纸非常合作亦既进奉赐路琦绢三百匹萧嵩一百匹其书还令集贤院搨赐太子以下及潼闗失守内库书法并皆散失及收城后臣又充使搜访图书收获二王书二百余卷访黄庭真迹或云张通儒将向幽州莫知去处侍御史集贤院学士史惟则奉使晋州推事所在博访书画悬爵赏待之时赵城仓督隠没公货极多推案承伏遂云有好书欲请赎罪惟则索看遂出扇书告誓并二王真迹四卷问其得防云禄山下将过向大原停于仓督家三月余日某乃只供称意有懐愧之心乃畱此书相赠惟则将至阙下肃宗赐绢百匹擢授本县尉臣从中书舍人兼尚书右丞集贤院学士副知院事改国子祭酒寻黜庐州长史承前伪迹臣所弃者盖被收买皆获官赏不复拣退人莫之知及吐蕃入冦图籍无遗往往市廛时有真迹代无鉴者诈伪莫分臣今暮年心惛眼暗恐先朝露敢举所知其别书人谨録如左前试国子司业兼太原县令窦蒙蒙弟检校户部员外郎宋汴节度防谋窦臮并乆逰翰院皆好图书辨伪知真无出其右臣长男璹臣自教授幼勤学书在于真行颇知笔法亦胜常人其余士庶之间应有精别之者臣所未见非欲自媒天髙聴卑伏希俯察建中四年二月日谨疏
　　唐张懐瓘二王书録
