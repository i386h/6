<!-- { "loadSidebar": true } -->
　　○明安国之世家安氏亦无锡富人。《常州府志》云：“安国，字民泰，无锡人。居积诸货，人弃我取，赡宗党，惠乡里。乃至平海岛，白茅河，皆有力焉。父丧，会葬者五千人。尝以活字铜版印《吴中水利通志》。”又《无锡县志》云：“安国，字民泰，富几敌国。居胶山，因山治圃，植丛桂于后冈，延袤二里余，因自号桂坡。好古书画彝鼎，购异书。又西林胶山，安氏园也。嘉靖中，安桂坡穿池广数百亩，中为二山，以拟金、焦。至国孙绍芳，即故业大加丹ぬ，与天下名士游赏其中，二百年来东南一名区也。”德辉按：国之子如山，嘉靖己丑（八年。）进士，知裕州，均田得体。士民诵德，祀名宦。历仕至四川佥宪。孙希范，万历丙戌（十四年。）进士，官南京吏部司封郎。以忤辅臣王锡爵，削籍归。与光禄顾宪成仿龟山讲学故址，辟东林书院。阐濂、洛、关、闽之学，暇则纂述诸书切身心性命者。卒之明年，子广誉、广居伏阙上疏，白其遗忠。特赠光禄寺少卿，赐┰典，请祀乡贤。事详《明史》本传。明德之后，必有达人，于安国见之矣。又按：希范曾孙绍杰，辑希范年谱。（名《安我素先生年谱》。我素，希范之别号也。）追述先世云：“其先黄姓，洪武初，讳茂者，姑苏县珠里人。赘于长史安明善氏，蒙安姓，四传封户部员外郎。桂坡公讳安国，多远略，御海寇，白茅河，皆有力焉。好蓄古图书，铸[A109]字铜版，印《颜鲁公集》、徐坚《初学记》等书。重建胶山李忠定公祠，蠲田奉祀。邵文庄公宝撰记：足迹遍名山，交游遍海内。著游吟稿，载《邑志。行义》。”据绍杰所述先世印书，殊不明晰。盖国所印之书，《初学记》为刻本，《颜鲁公集》则活字印本，非《初学记》亦活字印也。《颜鲁公集》又有嘉靖二年安国刻本，则在活字印本之后。万历中，平原令刘思诚刻本即从之出。半叶十行，行二十字。《四库全书总目》著录为安氏刻本，提要云：“万历中真卿裔孙允祚所刊，脱漏舛错，尽失其旧。独此本为锡山安国所刻，然犹元刚原本也。”（元刚，留元刚，宋嘉定间守永嘉，得宋敏求编十五卷本残本十二卷，失其三卷。乃以所见真卿文别为补遗，并撰次年谱付之，为后序。后人复即元刚之本分十五卷。）安刻诸书颇为世重，故详考其世系，而并辨其后人之误记者著于篇。是固谈书林掌故者所乐闻也。

　　○日本朝鲜活字板活字板之制，流入外藩最早者，莫如朝鲜、日本。而尤以日本为最精。以余考之，其盛行已在明初。永乐庚子冬，朝鲜国王命造铜字活板，又命新铸造大样铜字印行《十八史略》。事详《森志。史略》下。《志》又有天顺八年，朝鲜国活字印板《尔雅注疏》十一卷；又弘治十年，朝鲜国活字印板《唐鉴音注》二十四卷；嘉靖二十三年甲辰，朝鲜宋麟寿活字印《陈简斋诗注》十五卷。大抵朝鲜活字本，始行于明初时。余藏有《国语韦昭注》，为铜活字大字本。后有跋云：“我东活字印书之法，始自太宗朝癸未，以经筵古注《诗》、《书》、《左传》为本，命判司平府事李稷等铸十万字，是为癸未字。世宗朝庚子，命工曹参判李蒇等改铸，是为庚子字。甲寅，以《孝顺事实》、《为善阴骘》等书为字本，命集贤殿直提学金墩等铸二十余万字，是为甲寅字。英宗朝壬辰，正宗大王在东宫，仰请大朝以甲寅字所印《心经》、《万病回春》二书为字本，铸十五万字，藏于芸馆，是为壬辰字。正宗朝丁酉，命平安道观察使徐命膺，以甲寅字为本，铸十五万字储之内阁。又于壬寅命平安道观察使徐浩修以本朝人韩构书为字本，铸八万余字，亦储之内阁。壬子，命仿中国四库书聚珍版式，取字典字本，木刻大小三十二万余字，名之曰生生字。甲寅，命内阁铜字移藏于昌庆宫之旧弘文馆，称以铸字所。丙辰，《整理仪轨》将印行，命奎章阁直提学李晚秀、奎章阁原任直阁尹行恁监董，以生生字为本，铸大字十六万，小字十四万余，名之曰整理字。分储七藏，藏于铸字所。后六十二年，当宁丁巳，铸字所失火。戊午，命奎章阁检校提学金炳冀、奎章阁提学尹定铉、奎章阁提学金炳国主馆。铸整理大字八万九千二百三字，小字三万九千四百十六字，韩构字三万一千八百二十九字，与烬馀完字十七万五千六百九十八字，藏于铸字所。己未，命以整理字印《国语》。盖铸字成，试印一书，例也。”按此跋载高丽活字板始末极详。固知彼国虽僻处东隅，其文化之所渐被亦久矣。日本铜活字版书传世为古者，据《森志》所载，有文禄五年丙申（当明万历二十四年。）甫庵道喜印《蒙求补注》三卷；庆长四年己亥（当明万历二十七年。）敕印《论语》、《孟子》、《大学》、《中庸》单经本二十六卷；庆长五年庚子敕校《贞观政要》十卷；又足利学奉敕印《七经》、《孟子》八种，黄石公《三略》三卷；又十一年丙午（当明万历三十四年。）敕印《武经七书》；又十二年丁未（当明万历三十五年。）直江兼续用铜雕活字印六臣《文选注》六十卷；元和四年戊午（当明万历四十六年。）那波道圆印《白氏文集》七十一卷；承应二年癸巳（当顺治十年。）印朱子《小学书》六卷。据余所见，有元初七年辛酉（当明天启元年。）敕印《事实类苑》六十三卷。据余所藏，有安政二年乙卯（当咸丰五年。）江都喜多村学训堂印《太平御览》一千卷；明治十八年乙酉（当光绪十一年。）弘教书院印《释藏》八千五百三十四卷。又皆煌煌巨册，与吾国武英殿聚珍本相颉颃。近则铅字风行，又便于铜铸，石印之法更捷于检排。机器日新，而古法荡然，无所师授矣。

　　○颜色套印书始于明季盛于清道咸以后朱墨套印，明启祯间，有闵齐、闵昭明、凌汝亨、凌初、凌瀛初，皆一家父子兄弟刻书最多者也。闵昭明刻《新镌朱批武经七书》。闵齐刻《东坡易传》、《左传》、《老》、《庄》、《列》三子、《楚辞》、《陶靖节》、《韦苏州》、《王右丞》、《孟浩然》、《韩昌黎》、《柳宗元》诸家诗集，蜀赵崇祚《花间词》。凌汝亨刻《管子》。凌初、瀛初刻《韩非子》、《吕氏春秋》、《淮南子》。皆墨印朱批，字颇流动。其一色蓝印者，如《黄记》墨子十五卷；《陆志》《李文饶集》二十卷，别集十卷，外集四卷；《邵注四库简明目》张登云刻《吕氏春秋》二十六卷；明万历丁亥刻张佳胤《居崃集》二十七卷。此疑初印样本，取便校正，非以蓝印为通行本也。他如三色套印，则有《古诗归》十五卷，《唐诗归》三十六卷，其间用朱笔者钟惺，用蓝笔者谭元春也。四色套印，则有万历辛巳（九年。）凌瀛初刻《世说新语》八卷，其间用蓝笔者刘辰翁，用朱笔者王世贞，用黄笔者刘应登也。五色套印，明人无之。道光甲午涿州卢坤刻《杜工部集》二十五卷，其间用紫笔者明王世贞，用蓝笔者明王慎中，用朱笔者王士祯，用绿笔者邵长蘅，用黄笔者宋荦也。是并墨印而六色矣，斑斓彩色，娱目怡情，能使读者精神为之一振。然刻一书而用数书之费，非有巨赀大力，不克成功。故虞山二冯评点《才调集》，其从子武刻之，以重圈细圈分别，又以三角尖点划明，是亦节省工赀之道。但一经翻刻，则易混淆，固不如套印之易于区别也。

