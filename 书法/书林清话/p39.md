<!-- { "loadSidebar": true } -->
　　○唐宋人类书刻本唐宋人类书，宋刻罕传，惟恃元明翻刻本相接续。而明刻有善有不善，是当分别观之。《白帖》原书，注文本略。（《陆志》有北宋刊本三十卷云：“题曰：《新雕白氏六帖事类添注出经》，每叶二十六行，每行二十六七字不等，小字双行，欧书极精。”德辉按：既曰新添出经，则知白氏原书注文必略。今《白孔六帖》合刻，注文无多，或是据原本。）自以《孔帖》合并，（宋《孔传六帖》亦三十卷。《天禄琳琅后编》五有宋刊本，云乾道丙戌刊于泉南郡斋。前有泉守韩仲通序，盖即韩主刻者，二书合并之始。据王应麟《玉海》云孔传亦有《六帖》，今合为一书，则在南宋末年。观《陆志》有南宋刊残本《白孔六帖》，益足证应麟之语不谬矣。）益无足观。《北堂书钞》经陈禹谟重刻，窜改旧文，任意补缀，好古者时恨不见原书。幸朱竹、钱遵王所传易名之《古唐类范》犹在人间，孙星衍又得明陶九成钞本，属严铁桥孝廉可均校勘。仅刻陈本窜改太甚者，凡卷一至卷二十六，又卷一百二十二至卷一百六十，共五十五卷。盖《书钞》首尾诸卷，其残缺为尤甚也。然孙虽属严校勘，终其剞劂之资，出之庐江胡氏。故每卷末有“督理江西通省盐法道兼管瑞袁临等处地方庐江胡稷以影宋本校刊”字一行，又有“乌程严可均分校”一行。（张文襄《书目答问》有校明初写本《北堂书钞》五十五卷，云：“严可均校四录堂本，罕见。”德辉按：《张目》以此本属之严氏四录堂，似未知此书为胡氏校刻，严只在校人之列也。）大约功未及完，版亦涣散。光绪己丑，归安姚觐元以活字排印七十余卷，印未竣而姚亦殁。盖此六十年间，两刻而两未成矣。今陶钞原本，为南海孔广陶所藏，孔于光绪戊子付刊。但校者非专门，以校语夹杂注中，阅之令人目炫，是则不过存其书而已。《初学记》卷末之三十卷，原卷久佚，明刻皆以安国桂坡馆刻本为善。而此卷与他卷缺佚，多出臆补。其后晋藩、沈藩、扬州九洲书屋、徐守铭宁寿堂诸本皆从之出，未有善本订正也。独陈大科刻本自序云：“南国妄一男子，谬以其意损益之，至窜入宋事什二三。”似即指安刻而言，然所刻亦未可信。今陆心源《群书拾补》以元刻较安刻以下各本，详略异同之处至八卷之多，而与陈本亦绝不合。世称乾隆内刻古香斋袖珍本出自元椠，究亦与明本无殊，是固此书一重公案也。《艺文类聚》有明正德乙亥（十年。）华镜兰雪堂活字印本，又有万历丁亥（十五年，）王世贞序刻本。二本讹脱，大致相同。自来考据家多重陆采刻小字本及宗文书堂本，以其源出宋椠，文句完全，详于大字、活字两本也。《太平御览》宋本，自明张溥析分五百卷为二女奁赀，其书久成破镜。至乾嘉时存三百六十卷，藏黄丕烈士礼居，为百宋一廛中宋本之冠。后存三百卷，归之陆心源&lt；百百&gt；宋楼。陆没后，其子将其书尽售于日本岩崎静嘉堂，中国遂无宋本矣。明人倪灿以活字印五百部，同时即有重刻，前皆有万历改元黄正色序。而错简误字，疑似颇多，然有绝胜嘉庆二十三年鲍崇城刻小字本之处。鲍刻自谓所据为宋本，阮文达元为作序，亦极称之，其言无可徵信。此外有嘉庆十四年张海鹏刻大字本，嘉庆十七年汪氏活字印本，近日本安政乙卯校宋活字印本，皆云从宋本旧钞校勘。以校明刻，时或不逮。盖明时两本虽有讹错，究未擅改。误书思之一适，此邢子才有为而言也。

　　○绘图书籍不始于宋人徐康《前尘梦影录》云：“绣象书籍，以宋椠《列女传》为最精，顾抱冲得而翻刻。上截图象，下截为传，仿佛武梁造象，人物车马极古拙，相传为顾虎头绘。（按：顾刻无图，阮福仿宋刻有图。又顾虎头画，亦阮刻推揣之词，非相传有此说。徐氏云云，殆误记耳。）元椠则未之见。明代最为工细，曾见《人镜阳秋》及郑世子载育《乐书》、《隋炀艳史》、《元人百种曲》首、《水浒传》首本、《隋唐演义》首，皆有绘画。国朝则《万寿盛典》、《南巡盛典》首，图象系上官竹庄、山水皆石谷子画。即《图书集成》中有图数十册，悉名手所绘，镌工绝等。自兵劫以来，此种珍本均不得见矣。”又云：“松江沈绮所刻宋本《梅花喜神谱》，颇为博雅君子所赏鉴。沈氏家本素封，有池亭园林之胜。改七芗尝居停其处，谱中梅花，皆其一手所临，印本今尚有之。鲍渌饮刻《知不足斋丛书》，亦附刊焉。”吾谓古人以图、书并称，凡有书必有图。《汉书。艺文志。论语家》有《孔子徒人图法》二卷，盖孔子弟子画像。《武梁祠石刻七十二弟子像》，大抵皆其遗法。而《兵书略》所载各家兵法，均附有图。《隋书经籍志》礼类有《周官礼图》十四卷。又注云：“梁有《郊祀图》二卷，亡。”又载郑玄及后汉侍中阮谌等《三礼图》九卷。论语类有郭璞《尔雅图》十卷，又注云：“梁有《尔雅图赞》二卷，郭璞撰，亡。”晋陶潜诗云“流观山海图”，是古书无不绘图者。顾自有刻板以来，惟《绘图列女传》尚存孤本。而徐氏所未见者，有元大德本《绘图列女传》，元板《绘像搜神》前后集，（毛《秘本书目》著录，吾友姚子梁观察文栋有其书。明刻《三教搜神大全》七卷颇精，即此书改名分卷。吾曾仿刻。）明仇英绘图《列女传》，（十六卷，明汪道昆本，刘书增辑。至乾隆时原版犹存，售于鲍以文廷博，始印行之。）明顾鼎臣《状元图考》，（三卷，万历己酉刻本。咸丰六年汉阳叶氏重刊行。）《增编会真记》（《缪续记》云：“四卷，明顾玄纬辑，《校记》一卷，《杂录》四卷。图绘字书极精隆庆元年众芳书斋校刻本。”）等，尚非当时希有之书，何以未之尽睹。至元人影宋钞本《尔雅图》四卷，（下卷分前后。）有嘉庆六年曾燠仿刻本。金贞二年（宋宁宗之嘉定七年。）嵩州福昌孙夏氏书籍铺印行《经史证类大观本草》三十一卷，（宋唐慎微撰。）附《本草衍义》二十卷，（宋寇宗撰。）有元大德壬寅（六年。）宗文书院重刊本，又有明万历丁丑（五年。）重刊元大德本。金泰和甲子（宋宁宗之嘉泰四年。）晦明轩刊《重修政和经史证类备用本草》三十卷，有明成化四年商辂序刻本，又有嘉靖癸未（二年。）重刊成化本。元李ぅ《竹谱详录》七卷，有鲍廷博《知不足斋丛书》本。绘图均极精能，不下真本一等。而外此如传奇杂曲，吾所藏者，明刻《三国志演义》、（二十册。前有图二百四十幅，余藏本不全，《缪续记》有全册。）《玉茗堂四梦》及明吴世美《惊鸿记》、单槎仙《蕉帕记》、无名人《东窗记》、高奕《四美记》、闵刻《西厢记》之类，其工致者尤多。又内府刻《避暑山庄图咏》二卷，《补萧云从离骚全图》二卷，山水人物，妙擅一时。今虽传本日希，言藏书者不可不留心采访矣。

　　○辑刻古书不始于王应麟古书散佚，复从他书所引搜辑成书，世皆以为自宋末王应麟辑《三家诗》始，不知其前即已有之。宋黄伯思《东观馀论》中有《跋慎汉公所藏相鹤经后》云：“按《隋经籍志》、《唐书艺文志》，《相鹤经》皆一卷。今完书逸矣，特马总《意林》及李善《文选注》鲍照《舞鹤赋》钞出大略。今真静陈尊师所书即此也。而流俗误录著故相国舒王集中，且多舛午。今此本既精善，又笔势婉雅，有昔贤风概，殊可珍也。”据此，则辑佚之书，当以此经为鼻祖。今陶九成《说郛》中，尚有其书。钱谦益《绛云楼书目》亦载有钞本，虽不知视真静书如何，要之此风一开，于古人有功不浅。乾嘉以来为是学者，如余萧客之《古经解钩沈》，任大椿《小学钩沉》，孙冯翼《经典集林》，张澍《二酉堂丛书》，王谟《汉魏遗书钞》、《晋唐地理书钞》，茆泮林《十种古佚书》，于经、史、子三者各有所取重。然以多为贵，则严可均《上古三代先秦两汉魏晋南北六朝先唐古文》，黄《汉学堂丛书》，马国翰《玉函山房辑佚书》，皆统四部为巨编。严辑虽名古文，实包经、子、史在内。其搜采宏博，考证精详，较黄马二书尤为可据。虽断残璧，不诚书林之巨册乎。至有专嗜汉郑氏学者，元和惠栋开山于前，曲阜孔广林《通德遗书》接轸于后，而黄复有《高密遗书》之辑，皆不如袁钧《郑氏佚书》晚出之详。余每慨陶九成《说郛》、张溥《汉魏百三家》，所录各书不注出处，所收全集，反多节删。使孙、严生当其时，必不如此简略。后有作者，当必有所取则矣。

　　○丛书之刻始于宋人丛书举四部之书而并括之，诚为便于购求之事。宋人《儒学警悟》、《百川学海》二者，为丛书之滥觞。《儒学警悟》宋太学俞鼎孙同上舍兄经编，其书分七集：一集为《石林燕语辨》，卷一之十；（叶梦得撰，汪应辰辨。）二集为《演繁露》，卷十一之十六；（程大昌撰。）三集为《赖真子》，卷十七之二十一；（马永贞撰。）四集为《考古编》，卷二十二之三十一；（程大昌撰。）五集为《扪虱新话。上集》，卷三十二之三十五；六集为《扪虱新话。下集》，卷三十六之三十九；（陈善撰。）七集为《萤雪集说》，卷四十上之四十下。每卷题《儒学警悟》一集至七集止，题与记数皆同。目录后有嘉泰辛酉正吉十有五日建安俞成元德父谨跋一则。二卷有题识云：“壬戌三月初有七日，承议郎前剑州通判俞闻中梦达刊之于家塾。”壬戌为嘉泰二年，《百川学海》前人考定为咸淳癸酉刻，则《儒学警悟》犹在其前。而其通连计卷，不各还各书。近世如吴省兰《艺海珠尘》、阮文达元《皇清经解》，皆于每卷大题列本名，次行列书名撰人。板心则本名居中，在鱼尾上；书名小字傍列鱼尾下。即《四库全书》钞本亦然。然统群书为一书，翻检未为不便。而欲列架分类，则有漶散之虞。光绪中，长沙王氏刻《皇清经解续编》，多有主一书为一种，如《知不足斋》、《守山阁》各丛书之例者。王氏泥阮刻之例，不欲别自为书。因是全书中多有据稿本刊刻，而不能单印单行，是亦恨事也已。

