<!-- { "loadSidebar": true } -->
　　○明以来刻本之希见藏书家贵宋元本，于近刻则奴仆之，此大惑也。如明人胡维新《两京遗编》，《四库书目提要。存目》谓其不应收刘劭《人物志》、刘勰《文心雕龙》，以其非两京书，诋其去取绝无义例。其实此类书在明时刻本中，其精校胜于吴《古今逸史》及商维《稗海》等书。程荣《汉魏丛书》以外，无与之并轸者也。是书传本绝少，孙星衍《祠堂书目》影写数种，等于旧刻名钞。顾元庆《文房小说》四十家，黄丕烈士礼居仅有《开元天宝遗事》一种，《梅妃传》一种，云《太真外传》别一钞本，《高力士传》竟无其书。以不得尽有顾刻四十种为恨。（吾藏全册，为明金孝章俊明旧藏，题签为金手书真迹。）然此犹明刻也，至同时人刻书亦有不得见者。如毛氏汲古阁刻始一终亥北宋本《说文解字》三十卷，为顾亭林所未见，故其著《日知录》云：“说文原本次第不可见，今以四声刻者，徐铉所定。”（按此指《说文篆韵谱》。）是亭林不知有毛本也。（冯己苍手钞《汗简》，跋引及始一终亥之《说文》，不知为毛刻耶，抑别一旧刻本也。）康熙六年，陈上年属张召刻明本《广韵》。发端于李天生、顾亭林二人，故前校勘人姓名四行，为陈上年、张召、顾炎武、李因笃。乃江藩《汉学师承记。阎若璩传》述顾千里广圻语，以若璩为亭林门人。云顾刻《广韵》，前列校勘门人有若璩名。不知《广韵》为陈刻，非顾刻，且若璩并未与闻。是江、顾均不见陈刻《广韵》也。（顾、阎之学出于朱子，江藩抑于《记》之卷末，故造此言，托之千里，以诬若璩背弃师门，如《宋学源渊记》诋罗有高负气干讼之类。亦以陈刻《广韵》流传颇稀，故敢为此不实之词，厚诬贤哲。）康熙甲申，张士俊泽存堂刻《玉篇》、《广韵》，此为考据经学者必备之书，而亦非十分希见之本。陈澧《东塾读书记》云：“《玉篇》、《广韵》有张士俊本，未见。邓显鹤重刻本绝佳。”东塾负一时重名，而不求板本，毋乃良工示人以璞，非所宜也。尤可异者，汪中自刻《述学》大字本，书面题“问礼堂藏板”，而其子喜孙刻《遗书》小字本，绝不道及。即《学行记》详记《述学》刻本，亦不知有家刻。阮文达元《车制图考》二卷，乾隆五十七年文达自刻单行，后并入《{研手}经室集》，只一卷。公弟亨《瀛洲笔谈》载文达各书，初不知有此单刻。此皆一家论述，至子不知其父，弟不知其兄，何有于宋元，何有于未刊行之孤本！忆戊子偕计过山东，于羊流店逆旅中，见壁间悬有七言楹帖云：“购求天下单行本，饱读人间未见书。”不知何人联句，又不知何以为无名子书之旅馆壁间。然此二语，谈何容易。吾尝戏作三恨诗：恨不读《永乐大典》、恨不读敦煌石室藏书、恨不读《道藏》。三者，《永乐大典》曾见入声百余册，首尾割裂，不能成一完书；敦煌石室藏书，上虞罗叔蕴振玉、吴县王臣同年仁俊，有影摹本数种行世，惜不得其全；《道藏》则关中之华阴庙、吴中之玄妙观，数经兵燹，无片纸之存。往年吾辑《淮南万毕术》见《道藏目》有《淮南服玉法》，又有《三十六水法》。亟欲钞刻，无从访求。犹幸于旧书摊头获残本数种，中有宋彭耜《道德经集注》，搜辑先少保石林公《老子解》一书，差为幸快之事。世安得有未见书为吾饱读哉。

