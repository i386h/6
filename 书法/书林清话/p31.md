<!-- { "loadSidebar": true } -->
　　○元刻书多用赵松雪体字徐康《前尘梦影录》云：“元代不但士大夫竞学赵书，如鲜于困学、康里子山，即方外如伯雨辈亦刻意力追，且各存自己面目。其时如官本刻经史，私家刻诗文集，亦皆摹吴兴体。至明初吴中四杰高、杨、张、徐，尚沿其法。即刊板所见，如《茅山志》、周府《袖珍方》，皆狭行细字，宛然元刻，字形仍作赵体。沿至《匏庵家藏集》、《东里文集》，仍不失元人遗意。至正德时，慎独斋本《文献通考》细字本，远胜元人旧刻。大字巨册，仅壮观耳。迨至万历季年，风行书帕礼书，不求足本，但取其名，如陈文庄、茅鹿门、钟人杰辈，动用细评，句分字改，如评时文。然刻书至此，全失古人真面。顾千里拟之秦火，未为苛论也。”按徐康为吴枚庵门人，故言板刻甚精核。《天禄琳琅》六，《欧文忠公文集》一百五十三卷、《年谱》一卷、《附录》五卷，云：“此书字法，规仿鸥波，深得其妙。观其无印之精，非好古者不能为此。”《陆续跋》有元椠吴澄《礼记纂言》三十六卷，雕刊工整，字皆赵体。《黄记》，元本《稼轩长短句》十二卷，是书旧刻，纯乎元人松雪翁书。又校元本张认庵跋云，大德刊本，大字行书，流丽娟秀，如松雪翁体。又《陆志》有元刊元印《清容居士集》五十卷，云有赵子昂笔意，元版中上乘也。又影写元刊本《汉泉曹文贞公诗集》十卷，云宋宾王识略云，阅桃花坞文瑞堂所得秀野草堂顾氏藏《曹汉泉集》五卷，字画端楷，直出松雪手书。元时名集动国帑镂板，故得名手书文，良工刊刻。《瞿目》元刊本曹伯启《汉泉曹文贞公诗集》十卷，云国子生浚仪胡益编录，写刻甚精，书法似赵文敏，殆即益所书也。吾藏元张伯颜刻《文选》、大德本《绘图列女传》，字体流动，而沉厚之气溢于行间。《列女传》绘图尤精高为松雪家法，字含钟繇笔意，当是五十以后所书。然不如所书《道德宝章》卷末题赵名者，信而有徵也。（《四库书目提要》，内府藏本为元本。《瞿目》有明刊本，吾亦有之。道光戊戌施禹泉刊本，摹仿亦精。）至世传大定乙巳刻宋人编《两汉策要》，（十二卷。）毛《珍藏秘本书目》载之，谓为元人手钞，与元人手钞《古文苑》相次，云二书一笔赵字，或谓赵文敏手书而无款，不敢定之。乾隆五十八年，如皋张氏以毛本重刻，摹仿极工。前附有翁方纲题，后附梁同书、窦光鼐、周骏发、朱钰、姚、邵齐熊诸跋，但以为元名手书，不敢定为松雪亲笔。惟邵跋援陆学士、秦中丞及简斋先生，（当是袁简斋。）定为松雪手迹，谓非馀子能办，吾亦信以为然。盖松雪平生工于写字，亦勤于钞书，世传所书《道德经》，见于各家集帖收藏家题跋者，已十数本之多。明张丑《书画见闻表》，列有《左传》正文全部及《李太白集》。沈初《西清笔记》，有赵文敏小楷《四十二章经》、《法华经》全部。可见赵钞之未传刻者正复不少，不仅元时一朝刻书风气视此翁为转移也。

　　○元刻书多名手写元刻字体有倩名手书者，《天禄琳琅》五元板史部，《山海经》十八卷，云：字仿欧体，用笔整严，在元刻中洵为善本。乾隆御题云：是本笔法，刻画清峭，当为元版之佳者。又《后编》十一，元版集部，曾巩《元丰类稿》五十卷，云：书法椠手，俱极古雅，麻纸浓墨，摹印精工，为元刻上乘。又《欧阳文忠公集》一百五十三卷，椠法精朗，纸墨俱佳，元版中甲观。《陆续跋》元椠周伯琦《六书正讹》五卷，每叶八行，篆文约占小字六格，小字双行，每行二十字，篆文圆劲，楷书遒丽，盖以伯温手书上版者。又元刊杨桓《书学正韵》三十六卷，分韵编排，先篆次隶省，次讹体，条理周详，字画端整。又元刊杨桓《六书统》二十卷，《六书溯源》十三卷，《瞿目》云，桓夙工篆籀，全书皆其手写，故世特重之。又元刊本元吴莱《渊颖吴先生集》十二卷云，刻于至正二十六年，末有“金华后学宋遂誊写”一行。遂工四体书，此书为其手写，古雅可爱，尤足珍也。又元刊本刘大彬《茅山志》十五卷云，明永乐刻本，胡俨序谓原本为张雨所书，至为精洁，即此本也。此类元刻，其工者足与宋椠相颉颃，特以时代论，不免有高下之见耳。至《陆志》有元本俞琰《周易集说》不分卷，上下经、彖传后跋所载，皆其孙贞木桢、植缮写，谨锓梓于家之读易楼。此家写家刻本，尤为千古佳话，宋元以来刻书中所罕见也。

　　○元时官刻书由下陈请元时官刻之书，多由中书省行江浙等路有钱粮学校赡学田款内开支，有径由各省守镇分司呈请本道肃政廉访使行文本路总管府事下儒学者，有由中书省所属呈请奉准施行，展转经翰林国史院礼部详议照准行文各路者，事不一例，然多在江浙间。今据各书存于今者考之，其由国子监呈本监牒呈中书省行浙东道宣慰使司都元帅府分派本路儒学召工开雕者，如至元三年庆元路之刻《玉海》二百卷是也。其由翰林国史院待制应奉编修各官呈本院详准呈中书省付礼部议准，仍由中书省行江浙等处行中书省下杭州路西湖书院开雕者，如至正二年杭州路之刻苏天爵《国朝文类》七十卷是也。其由各路守镇分司司官议牒呈由本道肃政廉访使司照准，委本路儒学教授校勘者，如至正二十五年江南浙西道肃政廉访使司据平江路守镇分司司官佥事伯颜帖木儿嘉议牒之刻吴师道重校鲍彪注《战国策》十卷是也。其由各道廉使议牒呈由本肃政廉访使司移文本路儒学开雕者，如至正五年江西湖东道肃政廉访使司准本道廉使太中议牒，移文抚州路总管府行本路儒学刊行虞集《道园类稿》五十卷；至正丙戌江北淮东道肃政廉访使准本道廉使王正议牒，行本路儒学刊板萧《勤斋集》八卷；至元二年婺州路总管府经历司钞录到浙东海右道肃政廉访司经历司准经历张登仕牒请，移文本路儒学刻金履祥《论语集注考证》十卷；又至元五年江北淮东道肃政廉访司准本道廉使苏嘉议牒，移文扬州路总管府照行江淮儒学刻马祖常《石田文集》十五卷；至正九年江南氵制西道肃政廉访使司准本道佥事哈刺那海议牒，移文嘉兴路总管府照验行各路儒学刻刘因《静修先生集》三十卷是也。其由御史台据监察御史呈中书省送礼部议准，仍由中书省行各道发本路儒学刊行者，如至正八年御史台呈中书省，据监察御史段弼、杨惠、王思顺、苏甯等呈行礼部议准行江浙各路刊行宋《燕石集》十五卷；至治辛酉壬戌御史台呈中书省，据监察御史呈行礼部议准行江浙或江西行省刊行王恽《秋涧先生大全文集》五十卷是也。其由集贤院呈中书省，付礼部议准咨各处行中书省本路刊行者，如延五年江西等处行中书省发下所辖各路儒学梓行郝文忠《陵川集》三十九卷是也。然亦有由中书省奉圣旨径下江浙江西发刊者，如至正五年刻辽、金二史，其前有牒江浙行中书省文云：“准中书省咨右丞相奏，去岁教纂修辽、金、宋三史，令浙江江西二省开板。就彼有的学校钱内就用，疾早教各印造一百部，钦此。”见《孙记》、《钱记》。六年刻《宋史》，前亦有此公牒云：“精选高手人匠就用，赉去净藁，依式镂板，不致差讹。所用工物，本省贡士庄钱内应付。如果不敷，不拘是何钱内放支，年终照算。仍禁约合属，毋得因而一概动扰违错。工毕，用上色高纸印造一百部，装潢完备，差官赴都解纳。”见《陆志》。盖此乃奉旨特修之书，故非由属下议刻之件所得比例。然吾因此见元时江南学田之赡足，而诸人呈请发刻，亦未免各有所私。观其呈刻别集如此之多，是亦近于滥费也已。

　　○元时刻书之工价元时刻书工价，据陈编《廉石居记》载，元张铉《金陵新志》十五卷前钞录御史台等处文移，略云：宋景定十志，旧板已经烧毁，元时重刊。先有郡士戚光，妄更旧志。当时议因旧志之已成，增本朝之新创，故其书皆用《建康志》准式。凡壹拾伍卷，壹拾叁册。分派溧阳州学刊雕五卷，溧水州学、明道书院各三卷，本路儒学刊造二卷，（按：五卷、三卷、二卷等“卷”字，当是“册”字误笔。若作“册”则合壹拾叁册之数，作“卷”则少二卷。）及序文图本，照依元料工物合用价钱，于各学院钱粮内除破。共中统钞壹伯肆拾叁定贰拾玖两捌钱玖分玖，俱见序例所载。按定即锭字，正本作铤。《金史。食货志》：旧例银每铤五十两，其直百贯。民间或有截凿之者，其价亦随低昂，遂改铸银，名承安宝货。一两至十两分五等，每两折钱二贯，公私同见钱用。陶九成《辍耕录》：至元十三年，大兵回扬州，丞相伯颜号令搜检将士行李，所得撒花银子，销铸作锭，每重五十两，归朝献纳，后朝廷亦自铸。至元十四年重四十九两，十五年重四十八两。据此，则金、元币制，一锭银皆五十两为率。《金陵志》刻价果以五十两一锭计算，则需实银七千一百柒十玖两捌钱九分玖，是每卷合用银四百四十馀两。古今刻书之工，恐未有贵于此者。即以五两一锭计算，亦需实银七百四十四两捌钱玖分玖，以十五卷之书似不应有如许刻价。岂当时浮支冒领，亦如今日各省书局之不实不尽乎？元政不纲，于此可见。然一代刻书之费，全出于学院钱粮，则元代学粮之富足，又为唐宋所未有矣。

