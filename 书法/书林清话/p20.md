<!-- { "loadSidebar": true } -->
　　日新书堂。至元辛巳（十八年。）刻《五百家注音辨昌黎先生文集》四十卷，见《森志》。至正元年辛巳刻《朱子成书》十卷，见《瞿目》、《学部馆目》。（云有木牌子云“至正元年辛巳日新书堂刊行”。）至正乙未（十五年。）刻《增修互注礼部韵略》五卷，见《森志》、《杨志》。至正丁酉（十七年。）刻《明州本排字九经直音》二卷，见《森志》。

　　梅隐书堂。至元丁亥（二十四年。）刻《明州本排字九经直音》二卷，见《四库书目提要》、《莫录》。（孙奕《九经直音》十五卷下，误以梅隐书堂为书隐堂。）

　　妃仙陈氏书堂。无元号岁次癸丑刻刘河间《伤寒直格》三卷，《后集》一卷，《续集》一卷，《别集》一卷，见《瞿目》。（云癸丑，乃仁宗皇庆二年。）

　　叶曾南阜书堂。延庚申（七年。）刻《东坡乐府》二卷，见《黄记》、《杨录》。（按：此本光绪戊子桂林王鹏运四印斋已重刻，前有括苍叶曾序，云“识于南阜书堂”。）

　　敏德书堂。泰定丙寅（三年。）刻元朱祖义《直音傍训周易句解》十卷，见《森志》。至顺庚午（元年。）刻《广韵》五卷，见《森志》、《杨志》、□□、《陆续跋》。无年号刻《直音傍训尚书句解》□卷，见《杨谱》。

　　李氏建安书堂。后至元丙子（二年。）刻《皇元风雅前集》六卷，《后集》六卷，《前集》傅习撰，《后集》儒学学正孙存吾如山类编、奎章学士虞集校选，见《陆志》。（按此重刻益友书堂本。）

　　富沙碧湾吴氏德新书堂。后至元丁丑（三年。）刻《四书章图纂释》二十卷，见《森志》。（云亦称德新堂。）

　　桃居敬书堂。至正壬午（二年。）刻董楷《周易程朱先生传义附录》十七卷，见《吴记》、《张续志》、《陈目》。（作十四卷。）

　　庐陵泰宇书堂。至正癸未（三年。）刻《增修妙选群英草堂诗馀前集》卷上、《后集》卷下。见仁和吴印臣钤辖昌绶藏书。（后有墨图记云“至正癸未新刊庐陵泰宇书堂”十二字。德辉按：即洪武遵正书堂本之祖。）

　　积德书堂。至正九年刻《伊川易解》六卷，《系辞精义》二卷，见《杨志》。（德辉按：光绪乙酉黎庶昌刻《古逸丛书》本即翻此本。）

　　双桂书堂。至正辛卯（十一年。）刻《诗集传音释》二十卷，见《张志》、《瞿目》。（德辉按：建安余氏双桂书堂刻有《广韵》五卷，见《陆续跋》、《杨谱》，已载前闽中余氏条。兹以不称余氏，故分别列此。）

　　一山书堂。至正壬辰（十二年。）刻《文场备用排字礼部韵注》五卷，见《钱日记》。

　　妃仙兴庆书堂。至正辛丑（二十一年。）刻毛晃《增修互注礼部韵略》五卷，见《张志》、《瞿目》。（德辉藏本末有“至正辛丑妃仙兴庆书堂新刊”墨图记。）

　　秀岩书堂。无元号太岁丙午（按：有两丙午，前丙午为大德十年，后丙午为至正二十六年。）刻《增修互注礼部韵略》五卷，见□□、《杨谱》，戊申刻《韵府群玉》二十篇，见《杨志》。

　　云庄书堂。无年号刻《古今事文类聚前集》六十卷，《后集》五十卷，《续集》二十八卷，《别集》三十二卷，《新集》三十六卷，《外集》十五卷，见《森志》。

　　麻沙刘氏南涧书堂。无年号刻《书集传》六卷，见《森志》、《杨谱》。（序后有木记云“麻沙刘氏南涧书堂新刊”，亦称“建安刘氏南涧书堂”云。）刻《论语集注》十卷，见《森志》。

　　三衢石林叶敦。至正癸未（三年。）刻《新刊冷斋夜话》十卷，见《天禄琳琅后编》十、《陆志》、《陆续跋》。（云后有“三衢石林叶敦印”一行。）

　　书市刘衡甫。至正己丑（九年。）刻刘桢《联新事备诗学大成》三十卷，见《丁志》。

　　闻德坊周家书肆。元初刻李心传《丙子学易编》一卷，见《四库书目提要》。（云元初俞琰所钞。）

　　建阳刘氏书肆。至正癸卯（二十三年。）刻《楚国文宪公雪楼程先生文集》三十卷，《附录》一卷，见《丁志》、《陆续跋》。

　　建阳书林刘克常。无元号疆圉协洽（丁未。）刻《新笺决科古今源流至论前集》十卷，《后集》十卷，《续集》十卷，《别集》十卷，见《杨录》、（云目录后碑牌题“疆圉协洽之岁”，年号二字为书估挖去。予旧藏至正甲午建阳翠岩精舍所刊《陆宣公奏议》卷一末碑牌中，有“近因回禄之变重新绣梓”云云，与此本所称“先因回禄”一语正吻合，由是推之，当是至正之丁未也。）《丁志》。（云目录后有“大德丁未建阳书林刘克常识”。与《杨录》碑牌异，未可据。）以上刻本传世，足供十驾之求，其间历元明两朝而世其业者，莫如：建安虞氏务本书堂。至元辛巳（十八年。）刻《赵子昂诗集》七卷，见《陆志》、《陆续跋》。泰定丁卯（四年。）刻元萧镒《新编四书待问》二十二卷，见《陆志》。（云目录后有“泰定丁卯仲春虞氏务本堂”一行。）至正丙戌（六年。）刻《周易程朱传义》十四卷，附吕祖谦《音训》，《毛诗朱氏集传》八卷，见北京厂肆韩氏翰文斋书肆。（序后有墨印记云“至正丙戌良月虞氏务本堂刊”。序十行，行二十一字；经文十二行，行二十一字；小字双行，行二十五字。）无年号刻河间刘守贞《伤寒直格方》三卷，《后集》一卷。《续集》一卷。张子和《心镜》一卷，见《瞿目》、《陆志》、《陆续跋》。（云后有墨图记云“临川葛雍校正建宋虞氏刊行”。）又刻《增刊校正王状元集注分类东坡先生诗》二十五卷，见《天禄琳琅后编》六、（误入宋版，云后有篆书条记“建安虞平斋务本书坊刊”。（案坊为堂之误））《杨录》。刻《道德经河上公章句》四卷，见《瞿目》。（目录后有“建安虞氏刊于家塾”一行。）洪武二十一年刻元董真卿《易传会通》十四卷，见《朱目》。（云建安务本堂刊。）此由元至元辛巳下至明洪武二十一年戊辰，凡百有余年矣。又有：建安郑天泽宗文书堂。至顺庚午（元年。）刻元刘因《静修集》二十二卷，《补遗》二卷，见《张志》、《瞿目》、《陆志》。（宋宾王钞本。）刻《增广太平惠民和剂局方》十卷，《指南总论》三卷，见《瞿目》、《森志》、《缪续记》。（云目录后有“建安宗文书堂郑天泽新刊”一行。）□□（当是至正元号。）丙戌（六年。）刻《春秋经传集解》三十卷，见《森志》。（云末有识云“□□丙戌孟冬之吉书林宗文堂乐斋郑希善刊”。）无年号刻《大广益会玉篇》三十卷，见《杨志》、《杨谱》。（云目录后有鼎形木记篆书“宗文”二字，下有“建安郑氏鼎新绣梓”方木记。）刻《鼎雕铜人腧穴针灸图经》三卷，见《孙记》。（云题“书林宗文堂绣梓”。）正德丙寅（元年。）刻明宣宗《五伦书》六十二卷，见《天禄琳琅后编》十六。（云“正德元年丙寅孟冬宗文书堂新刊”。）嘉靖甲申（三年。）刻《蔡中郎伯喈文集》十卷，《外集》一卷，《诗集》二卷，《独断》二卷，见《缪记》。（云后有木牌记云“嘉靖甲申孟冬月宗文堂郑氏新刻”。）嘉靖丁酉（十六年。）刻《初学记》三十卷，见《森志》。（云后有木印记题“书林宗文堂刊行”，跋有书林郑逸叟姓名。）无年号刻《艺文类聚》一百卷，见《陆志》、《陆续跋》。（云后有无名氏跋，云：“今书坊宗文堂购得是书，即便命工刊行，溥传海宇，售播四方贤哲士夫，以广斯文，幸鉴。”德辉按：此必刻《初学记》同时所刻。明嘉靖七年有陆采刻本，行款字数与此同，每叶二十八行，每行二十八字，盖同出元刻本。宗文书堂虽为元时书林，而此书之刻，则后于陆采本。《陆续跋》以为元椠，非也。）此由元至顺庚午下至明嘉靖丁酉，凡二百余年，视虞氏世业倍之，亦书林所仅见者也。又有：杨氏清江书堂。刻书虽少，亦始元末迄明初，所刻《通鉴纲目大全》五十卷，合尹起莘《发明》、刘友益《书法》、王幼学《集览》、汪克宽《考异》、徐昭文《考证》五书刻之。徐昭文《考证自序》题至正己亥，（十九年。）则在元末矣。（序文后有小榜，云“杨氏清江书堂新刊”。）见《钱日记》。宣德辛亥（六年。）刻《大广益会玉篇》三十卷，见《杨谱》。（云后有木牌记，云“宣德辛亥孟冬清江书堂新刊”。）此由元至正己亥至明宣德辛亥，虽仅七十余年，然时经鼎革，屹然与虞、郑二氏鼎足而存，固亦书林硕果矣。大抵有元一代，坊行所刻，无经史大部及诸子善本，惟医书及帖括经义浅陋之书传刻最多。由其时朝廷以道学笼络南人，士子进身儒学与杂流并进。百年国祚，简陋成风，观于所刻之书，可以觇一代之治忽矣。

