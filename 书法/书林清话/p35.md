<!-- { "loadSidebar": true } -->
　　○明毛晋汲古阁刻书之四毛氏汲古阁藏书，当时欲售之潘稼堂太史耒，以议价不果，后遂归季沧苇御史振宜。黄丕烈《士礼居丛书》中所刻毛《汲古阁珍藏秘本书目》，所载价目，即其出售时所录也。至所刻《十三经注疏》板归常熟小东门外东仓街席氏，《十七史》板归苏州扫叶山房，《三唐人文集》、《六十家词》板归常熟小东门兴贤桥邵氏，《八唐人诗》板归山东赵秋谷执信，《陆放翁全集》板归常熟张氏，《十元人集》板归无锡华氏，《诗词杂俎》、《词苑英华》板归扬州商家，《说文解字》乾隆时板在苏州钱景开萃古斋书肆。此郑德懋《汲古阁书板存亡考》所载语可徵也。阮葵生《茶馀客话》六云：“子晋家藏旧本亦夥。或云：王驸马以金钱辇之去，其板多在昆明。驸马者，吴三桂婿也。”阮以苏人言苏事，而考之不真如此，遑论其他。虽然，毛氏刻书为江南一代文献所系，是则考古之士所当详知者矣。

　　○明毛晋汲古阁刻书之五余藏初印本汲古阁《十七史》，前有毛晋自叙《重镌〈十三经〉〈十七史〉缘起》云：“毛晋草莽之臣，昧之质，何敢从事于经史二大部？今斯剞劂告成，或有奖我为功臣者，或有罪我为僭分者，因自述重镌始末，藏之家塾，示我子孙之能读我书者。天启丁卯，初入南闱，设妄想祈一梦。少选，梦登明远楼，中蟠一龙，口吐双珠，各隐隐籀文，唯顶光中一山字皎皎露出。仰见两楹，分悬红牌，金书《十三经》、《十七史》六字。遂寤，三场复梦，梦无异，窃心异之。铩羽之后，此梦时时往来胸中。是年余居城南市，除夕，梦归湖南载德堂。柱头亦悬《十三经》、《十七史》二牌，焕然一新，红光出户。元旦拜母，备告三梦如一之奇，母忻然曰：”梦神不过教子读尽经史耳。须亟还湖南旧庐，掩关谢客。虽穷通有命，庶不失为醇儒。‘遂举历选吉，忽憬然大悟曰：太岁戊辰，崇祯改元，龙即辰也；珠顶露山，即崇字也。奇验至此，遂誓愿自今伊始，每岁订正经史各一部，寿之梨枣。及筑Ω方兴，同人闻风而起。议连天下文社，列十三人任经部，十七人任史部。更有欲益四人，并合二十一部者。筑舍纷纷，卒无定局，余唯闭户自课已耳。且幸天假奇缘，身无疾病，家无外侮。密迩自娱，十三年如一日。迨至庚辰除夕，十三部板斩新插架。赖钜公渊匠，不惜玄晏，流布寰宇。不意辛巳、壬午两岁灾，资斧告竭，亟弃负郭田三百亩以充之。甲申春仲，史亦裒然成帙矣。岂料兵兴寇发，危如累卵。分贮板籍于湖边岩畔茆庵草舍中，水火鱼鼠，十伤二三。呼天号地，莫可谁何。犹幸数年以往，村居稍甯。扶病引雏，收其放失，补其遗亡，一十七部连床架屋，仍复旧观。然较之全经，其费倍蓰，奚止十年之田而不偿也。回首丁卯至今三十年，卷帙从衡，丹黄纷杂，夏不知暑，冬不知寒，昼不知出户，夜不知掩扉。迄今头颅如雪，目睛如雾，尚不休者，惟惧负吾母读尽之一言也。而今而后，可无憾矣。窃笑棘闱假寐，犹夫牧人一梦耳。何崇祯之改元，十三年之安堵，十七年之改步，如镜镜相照，不爽秋毫耶。至如奖我罪我，不过梦中说梦，余又岂愿人人与我同梦耶？顺治丙申年丙申月丙申日丙申时题于七星桥西之汲古阁中。“按此刻书缘起，他处未载。观当时集事之为难，知乱世藏山之不易。黍油麦秀，感慨系之，盖距明亡已十有三年矣。

　　○明毛晋汲古阁刻书之六毛氏刻书，板心题“汲古阁”三字，人人知之矣。然间有称“绿君亭”者，吾所藏《二家宫词》、《三家宫词》、《浣花集》三种皆如此。尚有《洛阳伽蓝记》，载莫友芝《知见传本书目》。是否为毛氏书堂，抑受板于他氏，此亦考毛氏掌故所当知者矣。

　　○明毛晋汲古阁刻书之七《四库全书总目》子部杂家类杂编之属存目，《津逮秘书》提要云：“此为毛晋所纂丛书，分十五集，凡一百三十九种。中《金石录》、《墨池编》，有录无书，实一百三十七种。卷首有胡震亨序，震亨初刻所藏古笈为《秘册汇函》，未成而毁于火，因以残版归晋，晋增为此编。凡版心书名在鱼尾下用宋版旧式者，皆震亨之旧。书名在鱼尾上而下刻‘汲古阁’字者，皆晋所增也。晋家富藏书，又所与游者多博雅之士，故较他家丛书，去取颇有条理。而所收近时伪本，如《诗传》、《诗说》、《岁华纪丽》、《郎环记》、《杂事秘辛》之类，尚有数种。又《经典释文》割裂周易一卷，尤不可解。其《题跋》二十家，皆钞撮于全集之中，亦属无谓。今仍分著于录，而存其总名于此，以不没其辑刊刻之功焉。”按《秘册汇函》，其未经归并《津逮秘书》以前，印本传布颇稀。吾曾藏有多种，《岁华纪丽》、《郎环记》实在其内，则其所收芜杂，咎不属子晋一人。且有高似孙《纬略》一种，为《津逮》所未收，而《唐音统签》，板式亦复相合。是否为《秘册》旧有，事无可考，今则收藏家惟知有《津逮秘书》矣。

　　○明毛晋刻六十家词以后继刻者汇刻词集自毛晋汲古阁刻《六十家词》始，当时拟刻百家。后四十家未刻者，其钞本流传，载彭元瑞《读书跋》。光绪间桂林王鹏运四印斋补刻未全，长沙张祖同续刻，板存思贤书局。然皆后人增损，非毛钞四十家之旧也。国初无锡侯氏新刊十家乐府：南唐二主、（中主四首，后主三十三首。）冯延巳阳春集、（宋嘉陈世修序，序谓“二冯远图长策不矜不伐”云云。）子野、（张先。）东湖、（贺铸。）信斋、（葛剡。）竹洲、（吴儆。）虚斋、（赵以夫，有淳己酉芝山老人自序。）松雪、（赵孟ぽ。）天锡、（萨都刺。）古山，（张，邯郸人，有至治初元临川李长翁序。）皆在毛氏宋词六十家之外，载王士祯《居易录》十三。此刻世不多见，《汇刻书目》既未胪载，《邵注四库简明目》亦未及见。然其词今皆为王张二刻所有，亦足为止渴之梅矣。

