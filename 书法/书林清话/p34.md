<!-- { "loadSidebar": true } -->
　　○明毛晋汲古阁刻书之二毛氏刻书，至今尚遍天下，亦可见当时刊布之多，印行之广矣。然其生平事实，人多有不知者。余按陈瑚《为毛潜在隐居乞言小传》，略云：“江南藏书之富，自玉峰べ竹堂、娄东万卷楼后，近屈指海虞。然庚寅十月，绛云不戒于火，而岿然独存者，惟毛氏汲古阁。登其阁者，如入龙宫鲛肆，既怖急，又踊跃焉。其制，上下三楹，始子讫亥，分十二架。中藏四库书及释道两藏，皆南北宋内府所遗，纸理缜滑，墨光腾剡。又有金元人本，多好事家所未有。子晋日坐阁下，手翻诸部，雠其讹谬，次第行世。至滇南官长万里遣币以购毛氏书，一时载籍之盛，近古未有也。其所锓诸书，一据宋本。或戏谓子晋曰：”人但多读书耳，何必宋本为。‘子晋辄举唐诗’种松皆老作龙鳞‘为证曰：“读宋本然后知今本老龙鳞之为误也。’子晋固有钜才，家蓄奴婢二千指，同釜而炊，均平如一。躬耕宅旁田二顷有奇，区别树艺，农师以为不逮。竹头木屑，规画处置，自具分寸。即米盐琐碎时，或有贻一诗投一者，辄举笔属和，裁答如流。其治家也有法，旦望率诸子拜家庙，以次谒见师长，月以为常。以故一家之中，能文章，娴礼义，彬彬如也。崇祯壬午、癸未间，遍搜宋《遗民》、《忠义》二录、《西台恸哭记》，与《月泉吟社》、《河汾》、《谷音》诸诗，刻而广之。未几，遂有甲申、乙酉南北之事。每自叹人之精神意思所在，便有鬼物凭依其间，即余亦不知其何谓也。变革以后，杜门却扫，著书自娱。岁大饥，则赈谷代粥，周邻里之不火者。司李雷雨津赠之诗曰：”行野樵渔皆拜赐，入门僮仆尽钞书。‘人谓之实录云。“钱谦益《隐湖毛君墓志铭》云：”子晋初名凤苞，晚更名晋，世居虞山东湖。父清，孝弟力田，为乡三老。而子晋奋起为儒，通明好古，强记博览，不屑俪华斗叶，争妍削间。壮从余游，益深知学问之指意。谓经术之学，原本汉唐，儒者远祖新安，近考馀姚，不复知古人先河后海之义。代各有史，史各有事有文。虽东莱、武进以钜儒事钩纂，要以歧枝割剥，使人不得见宇宙之大全。故于经史全书，勘雠流布，务使学者穷其源流，审其津涉。其他访佚典，搜秘文，皆用以裨辅其正学。于是缥囊缃帙，毛氏之书走天下，而知其标准者或鲜矣。经史既竣，则有事于佛藏，军持在户，贝多滥几，捐衣削食，终其身芒芒如也。盖世之好学者有矣，其于内外二典世出世间之法，兼营并力，如饥渴之求饮食，殆未有如子晋者也。子晋为人，孝友恭谨，迟重不泄，交知满天下。与人交不翕翕热，抚王德操之孤┰吴去尘、沈璧甫之亡，皆有终始。娶范氏、康氏。继严氏，生五子，襄、褒、衮、表、，襄、衮皆先卒。女四人，孙男女十一人。生于己亥岁之正月五日，卒于己亥岁之七月二十七日，卒年六十有一。“（志铭不全录，节其要者。）又顾湘小石山房刻《汲古阁校刻书目》前，附有荥阳悔道人撰《汲古阁主人小传》云：”毛晋，原名凤苞，字子晋，常熟县人，世居迎春门外之七星桥。父清，以孝弟力田起家。当杨忠愍公涟为常熟令时，察知邑中有干识者十人。遇有灾荒工务，倚以集事，清其首也。晋少为诸生，萧太常伯玉特赏之，晚乃谢去。以字行，性嗜卷轴。榜于门曰：“有以宋椠本至者，门内主人计叶酬钱，每叶出二佰；有以旧钞本至者，每叶出四十；有以时下善本至者，别家出一千，主人出一千二百。’于是湖州书舶云集于七星桥毛氏之门矣。邑中为之谚曰：”三百六十行生意，不如鬻书于毛氏。‘前后积至八万四千册，构汲古阁、目耕楼以庋之。子晋患经史子集率漫漶无善本，乃刻《十三经》、《十七史》、古今百家及二氏书，至今学者宝之。方汲古阁之炳峙于七星桥也，南去十里为唐市，杨彝凤基楼在焉。东去二十里为白茆市，某公红豆庄在焉。是时海内胜流至常熟者，无不以三处为归。江干车马，时时不绝。而应酬宾客如恐不及，汲古主人为最。尤好行善，水道桥梁，多独力成之。岁饥，则连舟载米，分给附近贫家。雷司理赠诗云：“行野田夫皆谢赈，入门僮仆尽钞书。’盖纪实也。子晋生于前明万历二十七年己亥岁之正月五日，至国朝顺治十六年己亥岁七月二十七日卒，享年六十有一，葬于戈庄之祖茔。子五，襄、褒、衮、表、。字斧季，精于小学，最知名。”（按：此传本康熙《苏州府志》而加详。）近人庞鸿文撰《常昭合志稿。毛凤苞传》云：“藏书数万卷，延名士校勘，开雕《十三经》、《十七史》、古今百家及从未梓之书。所用纸岁从江西特造之，厚者曰毛边，薄者曰毛太，至今犹沿其名不绝。所著书有《和古今人诗》、《野外诗》、《题跋》、《虞乡杂记》、《隐湖小志》、《海虞古今文苑》、《毛诗名物考》、《宋词选》、《明诗纪事》、《词苑英华》、《僧宏秀集》、《隐秀集》共数百卷。子五：褒，字伯华，号质庵；表，字奏叔，号正庵；，字斧季，陆贻典胥也，最知名，尤耽校雠，何义门辈皆推重之。”（馀同《钱志》、《郑传》，不全录。）蒋光煦《东湖丛记》：“毛氏于宋元刊本之精者，以‘宋本’、‘元本’椭圆式印别之，又以‘甲’字印钤于首。其余藏印，曰‘毛晋秘箧审定真迹’，曰‘毛氏藏书’，曰‘东吴毛氏图书’，曰‘汲古阁世宝’，曰‘子孙永宝’，曰‘子孙世昌’，曰‘在在处处有神物护持”，曰’开卷一乐‘，曰’笔砚精良人生一乐‘，曰’溪‘，曰’弦歌草堂‘，曰’仲雍故国人家‘，曰’汲古主人‘，曰’汲古得修绠‘。子五：褒，字伯华，号质庵；表，字奏叔，号正庵。季子，字斧季，陆贻典胥也，最知名。尤耽校雠，有’海虞毛手校‘及’西河汲古后人‘、’叔郑后裔‘朱记者，皆是也。兼精小学，何义门辈皆推重之。“（馀同《陈传》、《钱志》、《顾传》者，不录。）杨绍和《楹书隅录》影宋精钞本《五经文字》三卷，有毛跋云：”吾家当日有印书作，聚印匠二十人，刷印经籍。一日往观之，先君适至，呼曰：“吾缩衣节食，遑遑然以刊书为急务。今板逾十万，亦云多矣，窃恐秘册之流传尚十不及一也。汝曹习而不察，亦知印板始于何时乎？盖权舆于李唐而盛于五代也。’后夏日纳凉，请问其详。先君曰：”古人读书，尽属手钞。至唐末，益州始有墨板，皆术数字学小书，而不及经传。经传之刻，在于后唐。‘自后考之，后唐长兴三年，诏用西京石经本，雇匠雕印，广颁天下。（见《五代会要》第八卷。）宰臣冯道等奏曰：请依石经文字刻《九经》印板。又按《国史志》，长兴三年，诏儒臣田敏校《九经》，镂本于国子监。购得《五经文字》一部，系从宋板影写者，比大历石本注益详备，前有开运丙午九月十一日田敏序。按丙午，开运三年也。则田敏之奉诏在后唐长兴三年，越十六年至石敬塘之世而雕成印本。由此观之，盖祖五代本矣。石刻举世有之，但剥蚀处杜撰增补，殊不足据，要必以此本为正也。虞山毛识。“观此，则之耽于小学，可以概知。而其父子殷殷刻书之心，信有至乐，宜今日为艺林佳话也。子晋孙绥万，亦有名，最工诗。王应奎《海虞诗苑》云：”绥万，字嘉年，号破崖，汲古主人之孙也。生有异徵，前身为吴阊白椎庵文照禅师，事见薛孝穆《重复庵记》。性耽吟咏，又好游览。所至登临吊古，动成卷帙。著有《破崖居士诗稿》数卷。汲古孙行最盛，惟君知名于时。“按晋有孙二十人，曾孙二十三人，见朱彝尊《曝书亭集》毛晋继室《严孺人墓志铭》。晋子五，孺人出者四，曰褒、曰衮、曰表，存者也，并载墓志。晋又一孙，未知何名，性嗜茗。郑德懋《汲古阁刻板存亡考。四唐人集》下云：”相传毛子晋有一孙，性嗜茗饮。购得洞庭山碧罗春茶，虞山玉蟹泉水，独患无美薪。因顾《四唐人集》板而叹曰：“以此作薪煮茶，其味当倍佳也。’遂按日劈烧之。《四唐人集》内，惟《唐英歌诗》一种，最为善本。即如席氏《百家唐诗》内亦刻，而空白多至二三百字，令人不可读。然则汲古此本，真秘宝也。”嗟乎！晋孙有绥万，又有此孙，岂非大异事哉！

　　○明毛晋汲古阁刻书之三风气二三十年而一变，古书亦二三十年而渐稀。曩余不喜毛氏汲古阁所刻书，光绪初元，京师湖南旧书摊头插架皆是。余所收得《十三经》，一为白纸初印；一为毛泰纸印，全部为乾嘉间歙县郑文、郑德仁父子以各家所据宋元善本通校。《十七史》亦毛泰纸初印者。馀若《津逮秘书》、《汉魏百三家》、郭茂倩《乐府诗集》、《陆放翁全集》、《唐人选唐诗八种》、《唐诗纪事》、《六十家词》、《词苑英华》、《诗词杂俎》、《六十种曲》，均陆续得之，皆以为寻常之本。惟《三唐人集》、《四唐人集》、《五唐人集》、《六唐人集》、《苏门六君子集》、《元十家集》、《元四家诗集》之类，向本稀见。余以有各家专集，未暇搜全。至钱谦益《列朝诗集》，以乾隆修《四库全书》，凡钱氏所著及有序书，皆在禁毁之列，故其书流传不多，而余亦收得两部。《八唐人集》，据郑德懋、顾湘《汲古阁刻板存亡考》，为山东赵秋谷先生（按名执信。）以白金二百易去。又引常州臧在东曰：“余在山东毕中丞节署中，偶游济南书肆，见新印《八唐人集》，字迹完好，与初印相去不远。”是其板乾嘉时犹在山东，而传本绝少，殆赵氏得板后无力印行也。又明王象晋之《群芳谱》，在王士祯《渔洋全集》三十六种中。今王书全者，京师厂肆插架尚多，其板何时归王，则郑、顾考所未及。毛刻书余幸当年随意获之，又悔当年等夷视之，今虽备数而未得选购初印之本，是亦失之眉睫之事也矣。

