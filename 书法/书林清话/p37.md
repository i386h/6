<!-- { "loadSidebar": true } -->
　　○明锡山华氏活字板明人活字板，以锡山华氏为最有名。活字摆印，固不能如刻印之多，而流传至今四五百年，虫鼠之伤残，兵燹之销毁，愈久而愈稀。此藏书家所以比之如宋椠名钞，争相宝尚，固不仅以其源出天水旧椠，可以奴视元明诸刻也。当时印本有曰兰雪堂，有曰会通馆。兰雪堂为华坚、华镜，会通馆为华燧、华煜。兰雪堂印行者，《春秋繁露》十七卷，见《瞿目》、（云末有“正德丙子季夏锡山兰雪堂华坚允刚活字铜板印行”一条。）《陆续跋》。（据云每叶十四行，每行十三字，版心上有“兰雪堂”三字，下有刻工姓名，间有“活字印行”四字。）《艺文类聚》一百卷，见《瞿目》、（云目后有图记云“乙亥冬锡山兰雪堂华坚允刚活字铜版校正印行”。《森志》有朝鲜国铜版活字本，乃据华本重摆印者，云每半版十二行，行十九字。末有《兰雪堂重印艺文类聚后序》，末记“正德乙亥冬后学华镜谨拜序”。）《缪记》。（云每叶十四行，每行十三字。目后有墨图记云“乙亥冬锡山兰雪堂华坚允刚活字铜板校正印行”。每卷后有图记“锡山”二字，长记“兰雪堂华坚活字板印行”十字，均阳文。）《蔡中郎文集》十卷，《外传》一卷，见《孙记》、（云目录后有“正德乙亥春三月锡山兰雪堂华坚允刚活字铜版印行”二十二字。又一部即影写此本。）《瞿目》、《陆志》。（云：板心有“兰雪堂”三字。一部为覆兰雪堂本。）《元氏长庆集》六十卷，见《瞿目》。（校宋本。）《白氏长庆集》七十卷，见《天禄琳琅》十、（云各卷末俱有“锡山兰雪堂华坚活字铜板印”记。）《瞿目》。（云每半叶十六行，行十六字。板心有“兰雪堂”三字，目录前后有墨图记云“锡山”，又“兰雪堂华坚活字铜板印”二方。）会通馆印行者，《容斋随笔》十六卷，《续笔》十六卷，《三笔》十六卷，《四笔》十六卷，《五笔》十卷，见《钱日记》、（云明弘治八年锡山华煜序，板心有“会通馆活字铜板印”八字。）《瞿目》。（云板心上方有“弘治岁在旃蒙单阏”八字，下方有会通馆活字印八字。每半叶十八行，行十七字，有迈自序，华燧印书序。）《古今合璧事类前集》六十三卷，见《范目》。（弘治戊午（十一年）华燧序。标题云“会通馆印正古今合璧事类前集”。）《文苑英华纂要》八十四卷，见《范目》。（首行题“会通馆印正文苑英华纂要”，板心有“岁在旃蒙单阏”六字，每半叶十四行——实止七行双行。吾藏此本，分四大卷，前三卷《纂要》，后一卷《辨证》。）《文苑英华辨证》十卷，见《孙记》、（云“会通馆印正文苑英华辨证十卷”。）《瞿目》。（云：此本出锡山华氏兰雪堂，以铜字摆印，特无印记耳。板心有“岁在柔兆摄提格”及大小字数。）《锦绣万花谷前集》四十卷，《后集》四十卷，《续集》四十卷，见《缪续记》。（云嘉靖乙未（十四年）徽藩崇德书院重刻会通馆本。）《诸臣奏议》一百五十卷，见《瞿目》。（云：“锡山华氏会通馆本，即依宋本摆印。惟原阙处即连接之为谬，友人邵良仙据宋本校正。”）今皆稀见之本。此外有所谓华呈者，印《渭南文集》五十卷，见《丁志》。（云：明弘治壬戌致光禄署丞事锡山华呈汝德得溧阳本，因托活字摹而传之。）又有但称为华氏者，印桓宽《盐铁论》十卷，见《瞿目》。（云：旧钞本，从锡山华氏活字本传录。）华氏一门好事，洵足为艺苑之美谈。然其印行诸书，亦实不能无遗议。尝取前人之说考之，如《天禄琳琅》十《白氏长庆集下》云：“明时活板之书，出于锡山安国家者，流传最广。华坚姓名，不见郡邑志乘，盖与安国同乡里，因效其以活版制书。其书于一行之中分列两行之字，全部皆如小注，遂致参差不齐。则其法虽精，而其制尚未尽善也。”此言其板本不善也。《瞿目》校宋本《元氏长庆集》六十卷，蒙叟跋：“《元集》误字，始于无锡华氏之活板。谬称‘得水村冢宰所藏宋刻本，因用活字印行’。董氏不学，因之沿误耳。”（嘉靖壬子东吴董氏用宋本翻雕，行款同。）《丁志》明万历庚辰茅一相文霞阁刻《蔡中郎集》十一卷后有记云：“《中郎集》余得三本：一出无锡华氏，为卷十一，得文七十有一首，前后错杂，至不可句读；再得陈子器本，袭华之旧。最后得俞氏汝成本，益文二十有一，而损卷为六。其间亦稍稍补辑遗漏，今而后始睹中郎之完册云。”《黄记再续》钞校本《蔡中郎集》十卷云：“顷得惠松崖阅本，系《百三名家》，而所校字多非旧钞、活字两本所有。其《太尉桥公碑》中‘临令赂财赃多罪正’，惠校云：”案谢承书临淄令路芝。‘余覆检活字本，云’临淄令赂之赃多罪正‘，旧钞云’临淄令路之赃多罪正‘。今就惠校核之，是惟旧钞为近。盖’路‘本未误，’芝‘仅脱’艹‘头。若活字本已讹’路‘为’赂‘矣。“《瞿目》钞校本《蔡中郎文集》十卷，有顾氏涧三跋。其一云：”活字版似据一行书写本作底子，故’数‘讹为’如‘，’闲‘讹为’困‘之类，往往而有。若得宋椠，必多是正也。“又《瞿目》：《文苑英华辨证》十卷云：”出锡山华氏兰雪堂，以铜字摆印。是书字句多所脱遗，未为精善。以其出自宋本，存之。“又《张志》：宋本赵汝愚《国朝诸臣奏议》一百五十卷跋云：”是书除此本外，有明会通馆活字本，谬误不可枚举。如卷四十六谢泌《论宰相枢密接见宾客疏》，卷六十一傅尧俞《再论朱颖士李允恭疏》，此本俱存上半篇。卷一百廿四苏辙《乞募保甲优等人刺为禁军疏》，存首二行。吕陶《论保甲二弊疏》，存下半篇。卷一百三十三范仲淹《论元昊请和不可许者三、大可防者三疏》，存首三叶，活字本俱删去，犹可曰以其残阙而去之。最可异者，如卷廿六司马光《论任人赏罚要在至公名体礼数当自抑损疏》’恩虽至厚而人不可妒者何也？众人‘下此本缺两页。活字本于’众人‘下竟直接傅尧俞《上慈圣皇后乞还政疏》：“诚赞翊援皇帝于藩邸以继大统’。卷一百廿四范纯仁《乞拣阅保甲疏》‘乞并结盘缠赴阙委殿前’下，此本缺两页。活字本于‘殿前’下竟直接王岩叟《乞免第四等第五等保丁冬教及罢畿内保甲第二疏》‘释然放之也’。不思字句之不贯，不顾文义之隔绝，藉非宋本尚存，奚从订正其误。”《黄记》宋本《文苑英华纂要》：“钞补甲集中，仍阙第二十八叶。会通馆活字本即据缺失之本开雕，并削去第二十九叶首行‘初赋’二字，以当十六卷之首叶。苟非宋本，何从知其伪乎。书之不可不藏宋刻如是。”此言其校勘不善也。盖华氏当日随得随印，主者既无安桂坡之精鉴，校者亦非岳荆溪之专门。徒以秘本流传，印行后又多为人翻刻，故世人耳食，益重其书耳。

　　○明华坚之世家《天禄琳琅》十谓华坚姓名不见郡邑志乘，然吾窃疑为华燧之从子行。按明华渚撰《勾吴华氏本书。华燧传》（《本书》三十三承事传之一）：“会通公燧，字文辉。少于经史多涉猎，中岁好校阅异同，辄为辨证，手录成帙。遇老儒先生，即持以质焉。或广坐通衢，高诵琅琅，旁若无人。既乃范铜板锡字，凡奇书难得者，悉订正以行。曰：”吾能会而通之矣。‘名其读书堂曰会通馆，人遂以会通称。或丈之，或君之，或伯仲之，皆曰会通云。所著有《九经韵览》、《十七史节要》。其事时葺翁称色养。（德辉按：时葺名方，字守方，以字行。）时葺翁婴足疾，常寝卧，公为室寝西。每兄弟侍而退，则诵诗读礼于斯，以乐翁志。翁既卒，独庐于墓，著《治丧切问》。祭必率诸子斋于家。修谱，考世系论宗法颇详。家世以本富，公以劬书，不复经纪为务，家故少落，公漠如也。居之西数里，有原田积芜，公仿古井田制，沟洫之，疆界之。会公疾，不得就。然其规制可观，人谓公具经济才以此。公六十杖乡之年，修撰钱福先生寿公序，其言曰：“予尝与先生同寝处，见其昧爽而兴，操觚挥翰，环列四库书，童子分执，有所采掇，各简所执以献，至晚不辍，知其学之博而力之勤也如此。又尝读其所著仁、性命及律吕、庙制诸篇，皆舒徐典奥，究极理致，知其见之明而探之深也如此。又尝读其所慰伯兄诖误诗，知其天伦之笃而排难之勇也如此。又尝闻其少力家蛊，应公役，五十始读书，而句工笔粹，成一家言，知其志之坚而神之完也如此。’钱先生称质家言，其颂公也，其有所试哉！公年七十五卒，未剧时，自为志与铭，葬西寿山。吏部尚书乔公宇表曰：”会通子者，庐墓以思亲，近乎孝；修族谱以论宗，近乎仁；补遗税以周人之急，近乎义；较刊群书以广其传，近乎文；自为墓铭以安死生之说，近乎知道：兼此数者，可谓有道君子也矣。‘公又别号梧竹氏，会通，从同也。“又邵文庄宝《容春堂集》中，有《会通君传》云：”会通君，姓华氏，讳燧，字文辉，无锡人。少于经史多涉猎，中岁好校阅同异，辄为辨证，手录成帙。遇老儒先生，即持以质焉。既而为铜字板以继之，曰：“吾能会而通矣。’乃名其所曰会通馆。人遂以会通称，或丈之，或君之，或伯仲之，皆曰会通云。君有田若干顷，称本富。后以劬书故，家少落，而君漠如也。三子：埙、奎、壁。”又《无锡县志》：“华呈，字汝德，以贡授大官署丞。善鉴别古奇器法书名画，筑尚古斋，实诸玩好其中。又多聚书，所制活板甚精密。每得秘书，不数日而印本出矣。”《志》虽无坚名，然燧三子皆取土旁为名，则坚必其犹子，而煜则兄弟也。跋《艺文类聚》之华镜，以字义推之，则必坚之从子也。盖五行之次，火生土，土生金。镜者，金旁字也。惟华呈乃从王旁，别为一例。呈刻有宋左圭《百川学海》，改窜宋本旧第，为世所讥。大约华氏所刻书，均不必可据。特以传世日稀，又无宋本可以比校，故书估藏家展转推重也。

