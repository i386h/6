<!-- { "loadSidebar": true } -->
　　张芝书如汉武帝爱道凭虚欲仙
　　萧子云书如危峯阻日孤松一枝荆轲负劒壮士弯弓椎入猎虎心胸猛烈锋刃难当
　　羊欣书如大家婢为夫人虽知过位举止羞澁终不似真
　　李征东书如芙蓉之出水文彩如镂金
　　王献之书如芙蓉之出无人可拟如河朔少年皆悉充恱举体沓拖而不可耐
　　索靖书如飘风忽举鸷鸟乍飞
　　王僧防书如王谢子弟纵复不端正奕奕皆有一种风流气骨
　　吴施书如新亭伧父一往似扬州逢人共语便意态出顔倩书如贫家果实其芳可爱少乏珍羞
　　阮研书如贵胄失品不复排斥英贤
　　王褒书凄断风流而势不称貌意深工浅犹未当妙师宜官书如鹏羽未息举翩翩而自逺
　　陶居书如吴兴小儿形状虽未成长而骨体甚峭快钟防书有十二意意外奇妙
　　萧特书虽有家风而风流势薄犹如羲献安得相似王彬之书放纵快利笔遒流便
　　范懐约书真有力草行无功固知简牍非易
　　郗愔书得意甚熟而取妙特难疎散风气一无雅素栁恽书纵横廓落人意不凡而德体未备
　　庾肩吾书畏惧收敛少得自尅効未能精去萧蔡逺矣徐淮南书如南岗士大夫徒尚风范然不免寒乞袁松书如深山道士见人便欲退缩
　　张融书如辨士对扬独语不困得必防理
　　薄绍之书如龙游在霄缱绻可爱
　　梁袁昻古今书评【按此两书评小有多寡异同或以为武帝或以为袁昻疑作袁昻者得之梁书萧子云传载武帝论子云书曰笔力劲骏心手相应巧逾杜度美过崔寔当与元常并驱争先与此评全别又萧特乃萧子云之子王褒乃袁昂外孙并名辈晚出范懐约武帝尝令写妇人事以给后宫事见张率人品猥下岂当以之入评此皆后人取袁昻评増入妄名为武帝语耳陈思两存颇得缺疑之义朱长文合并两评但题为梁武帝作未免失之不审矣】
　　王右军书如谢家子弟纵复不端正者爽爽有一种风气
　　王子敬书如河洛少年虽皆充恱而举体沓拖殊不可耐
　　羊欣书喜如大家婢学夫人虽处其位而举止羞澁终不似真
　　徐淮南书如南巅士大夫徒好尚风范终不免寒乞阮研书如贵胄失品次丛不能复排突英贤
　　王仪同书如晋安帝非不处尊位而都无神明
　　施肩吾书如新亭伧父一往见似扬州人共语便音态出
　　陶居书如吴兴小儿形容虽未长成而骨体甚骏快殷君书如髙丽使人抗浪甚有意气滋颠终乏精味袁崧书如深山道人见人便欲退缩
　　萧子云书如经纶道人无不絶云【一本如字以上作曹喜】
　　崔子玉如危峯阻日孤松一枝有絶望之意
　　师宜官书如鹏羽未息翩翩自逝
　　韦诞书如龙威虎振劒拔弩张
　　曹喜书如上林春花逺近瞻望无处不发【一本如字以上作萧子云】蔡邕书骨气洞逺爽爽有神
　　钟司徒书字十二种意外殊妙实亦多奇
　　邯郸淳书应规入矩方圆乃成
　　张伯英书如汉武帝爱道凭空欲仙
　　索靖书如飘风忽举鸷鸟乍飞
　　梁鹄书如太祖忘寝观之丧目
　　皇象书如歌声绕梁琴入拾徽
　　卫恒书如插花美女舞笑镜台
　　孟光禄书如崩山絶崖人见可畏
　　李斯书世为冠葢不易施评
　　张芝惊奇钟繇特絶逸少鼎能献之冠世四贤共类流芳不灭羊真孔草萧行范篆各一时妙絶右二十五人自古及今皆善能书奉勅遣臣评古今书品字法如前伏愿照览谨启普通四年二月五日内侍中尚书令袁昻启
　　勅防具之如卿所评
　　臣谓钟繇书意气密丽若飞鸿戏海舞鹤游天行间茂密实亦难过萧思话书走墨连绵字势崛强若龙跳天门虎卧凤阁薄绍之书字势蹉跎如舞女低腰仙人啸树乃至挥毫振纸有疾闪飞动之势臣浅见无闻暗于明灭宁敢谬量山海以圣命似天不得不斟酌过失是非如获汤炭
　　唐人评书
　　李斯书骨气丰润方圆妙絶
　　曹操书金花细落遍地玲珑荆玉分辉遥岩璀璨卫夫人书如插花舞女低昻美容又如美女登台仙娥弄影红莲映水碧沼浮霞
　　栢夫人书如快马入阵屈伸随人
　　傅玉书如项羽投戈荆轲执防
　　王羲之书如壮士拔劒壅水絶流头上安如髙峯坠石作一横画如千里阵云捺一偃波如风雷震骇作一竖画如万嵗枯藤立一倚竿若虎卧凤阁自上揭竿如龙跃天门
　　嵇康书如抱琴半醉咏物缓行又若独鹤归林羣鸟乍散
　　宋文帝书如叶里红花云间白日
　　陆柬之书彷佛堪观依稀可拟
　　王绍宗书笔下流利快健难方就看熟视转増美妙程广书如鸿鹄弄趐翺翔颉颃
　　萧子云书如上林春花逺近瞻望无处不发
　　孔琳之书放纵快健笔势流利二王以后难与比肩但巧亏少故劣于羊欣
　　张越书如莲花出水明月开天露散金峯云低玉岭虞世南书体段遒媚举止不凡能中更能妙中更妙欧阳询书若草里蛇惊云间电发又如金刚嗔目力士挥拳
　　褚遂良书字里金生行间玉润法则温雅美丽多方薛稷书多攻褚体亦有新奇
　　唐遗名字吕总续书评
　　篆书一人
　　李阳冰书若古树倚物力有万夫李斯之后一人而已
　　八分书五人
　　梁升卿书惊波往来巨石前却
　　卢藏用书露润花妍烟凝修竹
　　张庭珪书古木崩沙闲花映竹
　　韩择木书开萍叶鸟散芳洲
　　史维则书雁足印沙深渊鱼跃
　　真行书二十二人
　　薛稷书风惊苑花雪惹山栢
　　萧成书舞鸮交行腾猿在空
　　韦陟书如虫穿古木鸟踏花枝
　　李邕书华岳三峯黄河一曲
　　蔡丘书古质放意自成一家
　　宋儋书暮春花发夏栁低枝
　　徐浩书固多精熟无有意趣
　　顔真卿书锋絶劒摧惊飞逸势
　　沈千里书饥应杀心忍痩筋骨
　　闗操书渊月沈珠露花濯锦
　　郑防书风送云收霞催月上
　　李璆书垂藤着地枯木如折
　　吴郁书字体绵密不谢当时
　　赖文雅书腾沙欝雾翻浪扬鸥
　　贺知章书缀笔如飞酌而不竭
　　何昌裔书子敬余波时时可翫
　　宋之问书天性絶妙而功未深
　　张从申书逺近称善独步江外
　　李清吉书变化自逸代有斯人
　　释元悟书骨气无双逈出时辈
　　释乐简书临写逸少时有乱真
　　草书十二人
　　张旭书立性颠逸超絶古今
　　孙过庭书丹崖絶壑笔势坚劲
　　张懐瓘书组以章草新意颇多
　　张芬书孤松耸身弱草垂路
　　张彪书孤峯削成藏筋露节
　　邬彤书寒鸦栖林平冈走兔
　　陆曽书惊浪鱼跃深水龙潜
　　史麟书逸气雄镇超然不羣
　　梁耿书错落鱼文纵横鸟迹
　　房广书婉美芬蔼春莺欲娇
　　沈益书春鹭窥鱼秋蛇赴宂
　　释懐素书援笔掣电随手万变
　　书议
　　唐张懐瓘书议
　　昔仲尼修书始自尧舜天下焕乎有文章文章发挥书道尚矣夏殷之世能者挺生秦汉之间诸体间出元猷冥运妙用天资追虚捕伪神不容其潜匿而通微应变言象不测其存亡奇宝盈乎东山明珠溢乎南海其道有贵而弥圣其迹有秘而莫理不可尽之于词妙不可穷之于笔非夫通达微何可至于此乎乃不朽之盛事故叙而论之夫草木各务生气不自埋没况禽兽乎况人乎猛兽鸷鸟神彩各异道书法此其古文篆籀时罕行用者皆阙而不议议者真正藁草之间或麟凤一毛龙片甲亦先不録其有名迹俱显者一十九人列之于后
　　崔瑗　　张芝　　张昶　　钟繇　　钟防
　　韦诞　　皇象　　嵇康　　卫瓘　　卫夫人索靖　　谢安　　王导　　王敦　　王廙
　　王洽　　王珉　　王羲之　王献之
　　然则千百年间得其妙者不越此十数人各能声飞万里荣跃百代惟逸少笔迹遒润独擅一家之美天质自然风神葢代且其道微而味薄固常人莫之能学其理而意深固天下寡于知音昔为评者数家既无文词则何以立说何为取象其势彷佛其形似知其门而未知其奥是以言论不能辨明夫于其道不通出其言不断加之词寡典要理乏研精下述贤哲之殊能况有丘明之新意悠悠之说不足动人夫翰墨及文章至妙者皆有深意以见其志览之即令了然若与面防则有智昏菽麦混白黒于胸襟若心悟精微图古今于掌握妙之意出于物类之表幽深之理伏于杳冥之间岂常情之所能测非有独闻之听独见之明不可议无声之音无形之相夫诵圣人之语不如亲闻其言评先贤之书必不能尽其深意有千年明镜可以照人之不疲琉璃屏风可以洞彻无碍今虽録其品格岂独称其才能皆先其天性后其学习纵异形体奇彻以情理一贯终不出于洪荒之外必不离于工拙之间然智则无涯法固不定具以风神骨气者居上妍美功用者居下
　　真书
　　逸少第一　　元常第二　　世将第三
　　子敬第四　　士季第五　　文静第六
　　茂宏第七
　　行书
　　逸少第一　　子敬第二　　元常第三
　　伯英第四　　伯玉第五　　季琰第六
　　敬和第七　　茂宏第八　　安石第九
　　章草
　　子玉第一　　伯英第二　　幼安第三
　　伯玉第四　　逸少第五　　士季第六
　　子敬第七　　休明第八
　　草书伯英创立规范得物象之形均造化之理然其法太古质不剖断以此为少而有推轮草意之妙后学得渔猎其中宜为第一
　　草书
　　伯英第一　　叔夜第二　　子敬第三
　　处仲第四　　世将第五　　仲将第六
　　士季第七　　逸少第八
