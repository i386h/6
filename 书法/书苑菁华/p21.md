<!-- { "loadSidebar": true } -->
　　臣闻率土作贡任其所有率身事主罄其所能心存口念无所避就况令荡然不讳忠臣义士咸津其辨可谓开大达之道陛下亦以臣知于书也论于书道是臣之识知而不説用臣何为臣之所言不敢不尽假如欲学文章必先贤经籍子史其上才者深酌古人之意不拾其言故陆士衡云或袭故而弥新美其语新而意古其中才者采连文两字配言以成章将为故寔有所典据其下才者模榻旧文回头易尾或有相呈新制见模榻之文为之愧赧其无才而少学者但写之而已书道亦然臣虽不工书颇知其道圣人不凝滞于物万法无定殊途同归神智无方而妙有用得其法而不着至于无法可谓得矣何必钟王张索而是规模道本自然谁其限约亦犹大海知者随性分而挹之先哲有云言相攻失以尝于德故上下无所不通若面是腹非防左忌右则匿恶之名寻声而至夫马筋多肉少为上肉多筋少为下书亦如之今之书人或得肉多筋少之法薰莸同器十年不分宁知不分藏其智能混其体法雷同赏遇或使之然至如马之羣行骥子不出其外列施衔防方知迍足含生之物皆欲骨肉相称神貌洽然若筋骨不任其脂肉者在马为驽骀在人为肉疾在书为墨猪准其病状未即已也非医缓不能为之惟题署及八分则肥密可也自此之外皆宜萧散姿质运动然能之至难鉴之不易精察之者君也庖丁解牛目无全形析支分理其有一一画意态纵横偃亚中间绰有余裕结字峻秀类于生动幽逺焕若神明以不测为量者书之妙也是曰无病勤勤行之益佳其有方濶齐平无像神貌昏惰气候蔑然以浓墨为华者书之囮也是曰病甚稍须毒药以攻之古文篆籕书之祖也都无角节将古通今理亦可明盖欲方而有规圆不失矩亦犹人之指腕促则如指之拳賖则如腕之屈理须裹之以皮肉若露筋骨是乃病也岂曰壮哉书亦须用圆转顺其天理若摄成棱角是乃病也岂曰力哉夫良工理材斤斧无迹才子序事潜及其间书能入流含于和气宛与理会曲若天成刻角挥锋就利除害万事拙者易能者难童书有棱角岂谓能也共人相知若始疎而终密者则大同始密而终疎者则大异故小人甘以坏君子淡以成挥俗之书甘而易入乍观肥满则悦心开目亦犹郑声之在听也又若臣之事主献小利叙小能则非大材理无所用謟谀者必有顺情之説忠谠者必有逆耳之言虽知其忠而不亲者以忤其意也虽知其謟而不忍踈也以会于情也惟明王圣主则能覆思审察勉听古言亲近忠良增益明圣是以逺大无以浅近取棱角者书之薄也脂肉者书之滓秽也婴斯疾须访良医自非涤荡心胸除其烦情古人妙迹用意沈郁息心防搜不可得见故大巧若拙明道若昧泛览则混于愚智研味则骇于心神百灵俨其如前万象森其在瞩雷电兴灭光影纠纷考无説而究情察无形而得相随变恍惚穷深杳防金山玉林殷于其内何竒不有何怪不储无物之象藏之于密静而求之或存躁而索之或失虽明目缔察而不见长防审逼而不知岂徒倒薤悬针偃波垂露而已哉是何也盖麄以言诠而假于説若精以心了则无寄词神通微贯之而已其得之者心手相应如轮扁之斵轮固言説所不能是以钟张二王亦无言説鸡鹤常鸟知夜知晨则众禽莫之能及非蕴他智所禀性也臣之愚性或有近于鸡鹤乎昔文武皇帝好书有献辄特赏时人有虞世南欧阳询褚遂良陆东之等或逸气遒拔或雅度温良柔和则绰约呈姿刚节则坚断执操扬声腾气四子而已虽人已潜灵而书方曜迹考能録异顿越数朝是知君臣之间荣辱相及也帝者务遵贤贵道亦有邀虚誉以自饰声寔相半足称贤君之道味者乐在其中矣不知者妨于观赏百未减一但不能割其少分耳厌饫生前之乐辜负身后之名使逹人君子议之岂不惑哉且尧舜之至德不被于今时闻者欣而戴之桀纣之君毒不流于今日闻者怒而怨之名固不可不存德固不可不立当今圣化洋溢四海晏然俗且还淳书未返朴今之书者皆古名迹岂有同乎视古观今足为龟镜可以目击夫万物芸生各归其根复本谓也书复于本上则注于自然次则归乎篆籀又其次者师于钟王夫学钟王尚不继虞褚况冗冗者哉自草之作书断详矣从宋齐已后陵夷至于梁陈执刚者失之于上处卑者惑之于下肥钝之弊于斯为甚贞观之际崛然又兴亦至于今则脂肉棱角无有相沿千载书之学业亦谓浇漓之变变则通通则久事或可应庸夫济贤哲之功道或可行明主纳刍荛之议皆谓得于时也陛下至圣德讲论文艺迈迹上古化行尧舜之风书盛汉魏之日臣愿天下之事悉欲尽美尽善宁以书道独能谢于前代乎然大道不足崇若忽之则工拙之一也若存之亦当年妙有因富有之谓大业日新之谓盛德伏愿下勅以召之必草泽防庶涓涓之流成河海菱菱之莸为兰杜岂非盛事岂不美矣往者屈也来者伸也不尔非今之体悉不敢来或有过之人亦不敢进夫风者教也风以动之教以化之故天下之风一人之化若不诲示已谓得其珠瓦釜钟鸣布鼓雷吼至若曲情顺旨必无过患臣深知之不忍为也志士含忠抱义百炼不销人皆有死无所追悔贞观之时文臣无限謇謇者魏徴文皇重之良史书之后代美之夫简兵则触目而是择将则万不得一故与众同者俗物与众异者竒材书亦如是为将之明必不披图讲法明在拒敌制胜为书之妙必不凴文按本妙在应变无方皆能遇事从宜决之于度内者也且军之兴亡犹将之明闇人之成败惟师之愚智不虚心则不知道不知道则无以训人师之与将人之耳目耳目不明败可知也是以君子慎其所从白沙在泥与之同黑狂者东走逐者非一京邑翼翼四方取则俗风且行举国相效迷游忘返深浪何归仁覆子育岂不顾念伏愿天医降药醒悟昏沈遵彼迷津归其正道弊风一变古法恒流神而化之黙而通之反掌而成行之则是俾夫天府之内有圣朝妙书宛然得十百数载已前气象比肩钟王列美竹帛微臣所愿足矣陛下之能事毕矣古人有云穷则独善其身达则兼济天下虽陈愚见宁望可行非臣所知事出圣断人皆欲顺已不欲从人者情也惟明者能以理割之且声利之大端君师所共有其生也风犹可嘉当代擅美其功也徽烈可纪身后垂名亦人情之何逺语曰人心间不容针臣谓此言之良者上下其道一也有一善身之荣有一恶身之耻恐后代议今之书虽不专累于明时终非有益昔伊尹以烹饪干主意不専乎食臣小学説君道岂大乎书臣伏岩薮久无萦望干预求进亦非公卿荐闻陛下天听低回旁罗草泽选材于弃木擢臣于翰林是防励驽鈆敢不极力兢惶疑命恐尘天鉴之明鸿飞其防无患饮啄譬如为树置之于野则繁柯茂叶盖其所荫取之于封则梁栋轮辕迹时为用臣违亲事主移孝作忠忠不竭诚孝可知矣侍奉日近辄有评论而不言臣之罪也言而不干犯天威冀增涓尘无所顾念不能随众碌碌辜负国恩人皆取容宁免后惧行于正道不敢忘主区区之衷愿垂圣察不胜愚直之至故献评书药石论云

　　书苑菁华卷十二
<子部,艺术类,书画之属,书苑菁华>
　　钦定四库全书
　　书苑菁华卷十三
　　宋　陈思　撰
　　书记
　　唐何延之兰亭记
