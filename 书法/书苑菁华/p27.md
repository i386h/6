<!-- { "loadSidebar": true } -->
　　臣璹等言今月十一日屡传纶防作飞白书题臣等名字垂赐跪承宝贶仰戴琼文如披七曜之图似发五神之检九霄美泽与垂露而同沾千载嘉祥并回鸾而共集冠六文而首出掩八体而孤骞眇乎若游雾之拂春林霭乎似轻云之上银汉颉皇之始模虫未足多竒刘后之尝学云书孰云能拟固巳工逾悬帐妙尽刻符钟繇竭力而难比伯英絶筋而不逮则知乃神乃圣包众智而同归多艺多材摠群方而兼善谅天机之独运岂凡识之能窥臣等才浮瓶筲任叨衡石器满之诫每切于愚心栋隆之吉寔慙于明代而天慈曲奬乾造不遗厚禄尊官既殚思而极宠良辰美景又申欢而接燕庆方行而已及泽大溥而先加殊恩与骨肉等深缛礼共衣冠相絶今复亲陪霁赏特流宸翰嬴氏之魂游天上莫比超升闵生之名在月中讵方遐邈昔者乌衣世胄肇声于署璧白凤名流仅闻于题柱未有芝英草圣近缛于采笺合壁逸珍俯光于掌握臣以泰交独冠今古方且示彼记言诸贻训表一人之殊宠留百代之荣观手舞足蹈徒深踊跃之心摩顶至踵岂答生成之施无任欣戴之至谨诣阙命表陈谢闻
　　为王相请改六书牋表
　　臣某言臣闻两仪定位法参必在于区分百物正名称谓不可以相夺然则当至公之运勿申于权处太朴之辰宜循其本臣窃见周官保氏教国子六书一曰指事二曰象形三曰谐声四曰会意五曰转注六曰假借夫假借者谓本无其字假用音者也昔伏羲氏仰观法于天俯观法于地爰造书是生文籍夫书者着也者也所以明着誓言之不朽推意信字断文不疑垂萌示象纪天下之徳安可穿凿音训物类难周维鲁共王坏孔子之宅河内女子毁老子之家而屋壁之余门庭盖尠敬侯所写凋讹于正始之间汲冢所开散落于太原之际由是后儒晩学苦音训之繁耆生故老嗟异同之杂下兼案牍旁洎质剂听受施行莫能见睹观摹典宪于何取则不有厘改孰群疑当今受神丹铸宝鼎封禅之隆固将九皇比德文章之盛岂直三代同风百官以理万人以察臣比伏见御笔前后所制新字等神功开合天地范围于笔端造化运行日月相朢于纸上玉谍石记无以核其幽深河图洛书不能名其丽则臣幸承皇训亲沐圣教窥东国一札之文章两京七言之歌咏刘德之陈雅乐虽未澄心刘傥【一作倘】之学史书颇尝留目辄欲循环睿旨罄竭蒙情凡所借言并加新字将令分有一定无汩乎流理或万殊各随其事业以此化俗伫微益于毫厘以此教人倘不亏于景响伏乞上卑听至道曲成务此庸愚霈然听许臣即望以类撰缀随表进呈轻触冕旒不胜惶愓之至
　　书判
　　字诂判
　　甲书字诂所由计功不及日请科罪不伏诉云纸类不同
　　对
　　去圣久逺微言已絶求之淳儒存诸诂训陈呉恢之青简恐悮当时许蔡邕之丹书将后学况秘纬有府写书置官佣计长功能归典艺纸既昧于大小课罔齐于疾徐览之繁文岂将鸟以观迹率其大较乃非人之掣肘惟甲斯篆非罪勿籍
　　对同前　　　　　　　　　　裴　腾
　　底禄致位职司在公登朝庶官无废一命甲也游学効于文字工彼汗简尝观太史之书临诸墨池能妙右军之笔征诸考绩在日课而有违何以旷官俾月计而不足宁使微言有絶古词无传或计巧而致科岂多言而获免
　　对同前
　　甲楷法有闻颇齐刀笔之吏象形自业偶佐写书之官不能杀竹惟青临池尽黑当年有立应已盈裾计日不移无慙尺牍今乃自贻是事日课有违左氏门庭虽多笔砚稚川史籍不满巾箱曾莫务于五车徒见司于双管以是防意虽则麾肱不能中程何为当理今之薄诉将俟片言欲迟单父之书须辨洛阳之纸则类之大小犹或可问刑之出入于是乎在
　　对同前
　　甲手挥五色已临科斗之书传写六经方寘麒麟之阁而论其日课将贻秋兴其羲和之晷迟速有殊简牍之良短长非等理宜科以畏爱之景辨以功庸之効先则穷其状迹然复寘以刑科何乃厚诬仍令薄诉须缄腾口之讼方入噬肤之狱
　　对同前　　　　　　　　　　王　钊
　　人之从事则有司存率由旧章乃无厥咎甲以九流贱职三写为务理宜不愆于素钦乃攸司何得漫其所守越我王度挈瓶犹且不假落简安得有乖致使鱼鲁阙辨于当时鈆黄莫施于学校罪自掇也刑明何逃然而纸类以难易论功系日以短长命课事无准定理从哀矜或须加减不伐有词待测浅深之量方申大小之辜
　　对同前
　　八卦六爻是生书籍龟文鸟迹遂成模楷开汲郡之塜升鲁国之堂遂获遗篇多因坠简惟甲婆娑玉府掌握银钩取类笔耕成能墨妙弃其晷刻差以毫厘计功维自课其短长纸类必难逃其简牍必也时无所废理寔可凭须精不匮之勤宁窒有孚之讼
　　署书题阁判
　　得甲代以署书为业因题而变华髪自后而絶乡党以坠业摈逐云甲诉无犯不伏
　　对
　　干蛊驰声惕厉终吉振人为义何难之有颠沛于是克荷良存甲絶翰深规代济其美精逾史籀得方丈之云横绩洞张芝改圆池之波态晋廷称妙即擅一台越市推珍还标五字谅无殒于前哲俾垂裕于后昆孰谓象贤旋闻鲜克属以功开揆日翥偃蹇之雕甍号起凌云结瞳眬之画阁式题飞牓方至鹊返之书坐陟云梯遂变虎贲之髪菱花镜非复青顔薤叶风前俄隳素业垂堂取诫诚欲谨身良冶遽捐其如弃训抚韦家之宿事徒想钦承语王氏之门风深逺祖述永言丘首难安怀土之心浩意家声宜复悬针之艺
　　学书判
　　丁学盘盂书庚相为引重后乙云遂学或止之举庚或正之丁云以此报德
　　对
　　丁本诸生弱龄有志操觚游艺负笈从师服膺孔甲之书留心田蚡之业精穷小学声洽大成庚有亲仁之风乃思延誉之美为游扬于左右得推择于簪不以引重之恩而忘奏举之意眷言报德在此奉公韩厥之故事非遥郤诜之流风斯在自得尽忠之规何聴无稽之说
　　对同前
　　学贵博通九流异轸书称秘奥四微攸藏必温故而知新方不朽而致逺丁服勤防倦考古斯多精孔甲之书方求筮仕获郑庄之荐终闻推毂登朝有誉常怀报德之心司败无言遂致徇私之罚此乃韩厥之举郤诜其人旌国史而无慙访朝英而罕辈彼或止者何其小哉请息挽弩之言以锡乘华之宝
　　佣书判
　　甲居道周以佣书自业乙侮之折棰以笞其背甲告他物欧人
　　对　　　　　　　　　　　　李体烈
　　士生于代各安其业或削觚成学或握椠求工道既多门执非一揆甲言自巷党爰居道周虽殊兰蕙之迩且托桑榆之荫佣书自给道有类于班超因侮见罪迹方均于寗越汗简之贵既不见称折棰之尤理宜从谴
　　对同前　　　　　　　　　　郑少微
　　礼训成俗负贩有尊明义在躬德威不侮讲学修业固无取于笔耕兴艺辅仁事必资于善诱而由礼靡及好狎是崇疑宓子之引肘类徒人之袒背议诸私室虽一抶之何伤列在公庭抵三尺而谁咎他物所击法所难容
　　丹书判
　　甲以经多谬自丹书碑使工镌刻立于太学门外其观游摹写者车日千余两京尹以其聚众笞之诉称有故
　　对　　　　　　　　　　　　李希定
　　去圣久逺微言将絶人用其私各安所见阙文不尽大义已乖非有独见之明谁解陋儒之患甲总覈六艺研精百氏纰缪必考朱紫斯分既祖述于鲁儒升我堂矣自光扬于汉筞职尔之由竹简之书且或朽蠧金碑之字从兹镌刻魏文典论岂列鸿都扬子经虚麟阁观者如堵纸贵且闻将万古之不刋于千两而何有京尹之罚其或病诸既无索于杜季庶息威于寗越

　　书苑菁华卷十五
　　钦定四库全书
　　书苑菁华卷十六
　　宋　陈思　撰
　　书
　　汉许冲上説文解字书
　　召陵万嵗里公乗草莽臣冲稽首再拜上书皇帝陛下臣伏见陛下神明盛徳承遵圣业上考度于天下流化于民先天而天不违后天而奉天时万国咸宁神人以和犹复深惟五经之妙皆为汉制博采幽逺穷理尽性以至于命先帝诏侍中骑都尉贾逵修理旧文殊艺异术正教一端苟有可以加于国者靡不悉集易曰穷神知化徳之盛也书曰人之有能有为使羞其行而邦其昌臣父故大尉南阁祭酒慎本从逵授古学盖圣人不空作皆有依据今五经之道昭炳光明而文字者其本所由自周礼汉律皆当学六书贯通其意巧説衺辞使学者疑慎博闻通人考之于逵作説文解字六艺羣书之诂皆训其意而天地神山川草木鸟兽鱼虫洎杂物竒怪王制礼仪世间人事莫不毕载凡十五卷十三万千四百四十一字慎前以诏书校东观教小黄门孟子李喜等以文字未定未奏上今慎以病遣臣赍诣阙慎又学孝经孔氏古文説古文孝经者孝昭帝时鲁国三老所献建武帝时给事中议郎衞宏所校皆口官无其説谨撰具一篇并上臣冲诚惶诚恐稽首顿首死罪死罪臣顿首再拜以闻皇帝陛下建光元年九月己亥朔二十日戊午上【徐锴曰建光元年汉安帝之十五年嵗在辛酉】召上书者汝南许冲诣左掖门防并赍所上书十月十九日黄门饶喜以诏书赐召陵公乗许冲布十四匹即日受诏来省掖勅勿谢
　　唐李阳冰上采访李大夫书
　　阳冰志于古篆殆三十年见前人遗迹美即美矣惜其未有防画但偏旁模刻而以缅想圣达立卦造书之意乃复仰观俯察六合之际焉于天地山川得方圆流峙之常于日月星辰得经纬昭回之度于云霞草木得靡布滋蔓之容于衣冠文物得揖让周旋之体于眉髪口鼻得喜怒舒惨之分于虫鱼禽兽得屈伸飞动之理于骨角齿牙得摆拉咀嚼之势随手万变任心所成可谓通三才之品彚备万物之情状者矣常痛孔壁遗文汲冢旧简年代浸逺谬误滋多蔡中郎以丰同豊李丞相以未为东鲁鱼一惑泾渭同流学者相承靡所迁复每一念至未尝不废食雪泣揽笔长叹焉天之未丧斯文也故小子得籀之宗防皇唐圣运逮兹八叶天生克复之主人乐惟新之命以淳古为务以文明为理钦若典谟畴咨故实诚愿刻石作篆备书六经立于明堂为不刋之典号曰大唐石经使万代之后无所损益仰圣朝之鸿烈法髙代之盛事死无恨矣阳冰年垂五十去国万里家无宿舂之储出无代步之乗仰望紫极逺于丹霄若溘先犬马此志不就必将有负于圣朝是谓长埋于古学矣大夫衔命北阙抚宁南方苟利国家専之可也伏奉命题简牍及到主人寒天已暮闇烛之下承命书之霜深笔冷未穷体势倘归秦之日一使闻天非小人之已务是大夫之功业可否之事伏惟去就之阳冰再拜
　　书序
　　汉许慎説文解字序
