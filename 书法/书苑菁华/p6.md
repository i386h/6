<!-- { "loadSidebar": true } -->
　　论曰叔景元嗣并称西州刘舆之笔扎张昭之无懈陆机以才掩迹朱诞以偏艺流声王导则列圣推能庾亮则羣公挹巧王洽以并通诸法郄超以晚年取誉张翼善効宋帝康昕希秀孤生谢眺刘绘文宗书范近来少前陶隠居仙才翰彩抜于山谷王崇素绘篇书笔传于里闾此十八人允为中之下
　　姜诩　　　梁宣　　　魏武【文成】
　　韦秀　　　钟与　　　向泰
　　羊帎　　　晋元帝【景文】　识道人
　　范【蔚宗】　宗炳　　　谢灵运
　　萧思话　　薄绍之【敬叔】　齐髙帝
　　庾黔娄　　费元瑶　　　孙奉伯
　　王荟　　　羊祜【叔子】
　　右二十人下之上
　　论曰此二十人并擅毫翰动成楷则殆逼前良见希后彦允为下之上
　　杨经　　　诸葛融　　杨潭
　　张炳　　　岑渊　　　张舆
　　王济　　　李夫人　　刘穆之【道和】
　　朱龄石　　庾景休　　张融【思光】
　　禇元明　　孔敬通　　王籍【文海】
　　论曰此十五人虽未穷字奥书尚文情披其藂薄非无草香视其涯防皆有珠润故遗斯纸以为世玩为下之中
　　卫宣　　李韫　　陈基
　　傅廷坚　张绍　　阴光
　　韦熊　　张畅　　曺任
　　宋嘉　　裴　　羊固
　　傅夫人　辟闾训　谢诲
　　徐羡之　孔闾　　顔保光
　　周仁皓　张欣泰　张炽
　　僧岳道人　法高道人
　　右二十三人下之下
　　论曰此二十三人皆五味一和五色一彩视其雕文非特刻鹄人人下笔宁止追向遗迹见珍余芳可折诚以驱驰并驾不逮前锋而中权后殿各尽其美允为下之下
　　今以九例该此众贤犹如圃积玉炎洲聚桂其中实相推谢故有此多品然终能振此鳞翼俱上龙门傥后之学者更随防曝云尔
　　唐李嗣真书后品
　　昔苍颉造书天雨粟夜哭亦有感矣盖德成而上谓仁义礼智艺成而下谓射御书数吾作诗品犹希闻偶合神交自然契者是才难也及其作画评而登逸品数者四人故知艺之为末信矣虽然若超悟逸品之才者亦当夐絶于终古无复继作故斐然有感而作书评虽不足对王休阐神化亦名流之美事与夫饱食终日博奕犹贤不其逺乎项籍云书足纪姓名此狂夫之言也嗟尔后生既乏经国之才又无干城之畧庶防勉夫斯道近代虞袐监欧阳银青房楮二仆射陆学士王家令髙司卫等亦并由此术无所间然其中亦有更无他技而俛拾朱绂如此则虽惭君子之盛烈苟非莘野之器箕山之英亦何能作戒凌云之台拂衣碑石之际耶今之驰骛去圣愈逺徒识方圎而迷防画犹庄生之叹盲者易象之谈日中终不见矣太宗与汉王元昌褚仆射遂良等皆受之于史陵褚首师虞后又学史乃谓陵曰此法更不可教人是其妙处也陆学士东之受于虞秘监虞秘监受于永禅师皆有体法今人都不闻师范又自无鉴局虽古迹昭然永不觉悟而执燕石以为宝玩楚鳯而称珍不亦谬防其议于品藻自王愔以下王僧防袁庾诸公已言之矣而或未周今采诸家之善聊指同异以贻诸好事其品已定则不复铨列素未曽入有可措者亦复云尔太宗髙宗皆称神扎吾所伏事何敢寓言始于秦氏终唐世八十一人为十等
　　逸品五人
　　李斯小篆
　　右小篆之精古今妙絶秦望诸山及皇帝玉玺犹夫千钧强弩万石洪钟岂徒学者之宗匠亦是国之遗宝
　　张芝草　　钟繇正　羲之【三体飞白】
　　献之【草书行书】
　　右四贤之迹庭効技策勋底绩神合契匠宜运天矩皆可称旷代絶作而钟张则筋骨有余肤肉未赡逸少则加减太过朱粉无设同夫披云覩日芙蓉出水求其盛美难以备诸然伯英章草似春虹饮涧落霞浮浦又似渥雾沾濡繁霜摇落元常正如郊庙既陈爼豆斯在又比寒涧园壑秋山嵯峨右军正体如阴阳四时寒暑调畅岩廊宏深簮裾肃穆其声鸣也则铿锵金石其芬郁也则氛氲兰麝其难征也则缥缈而已仙其可觌也则昭彰而在目可谓书之圣也若草行杂体如清风出袖明月入怀瑜瑾烂而五色黼绣摘其七彩故使离朱丧明子期失听可谓草之圣也其飞白犹雾縠卷舒烟云炤灼长剑耿介而倚天劲矢超忽而无地可谓飞白之仙也又如松岩防黛蓊欝而起朝云飞泉潄玉洒散而成暮雨既离方以遁圎亦非丝而异帛趣长笔短差难缕陈子敬草书逸气过父如丹穴鳯舞清泉龙跃倐忽变化莫知所成或蹴海移山或翻涛簸岳故谢灵运谓云公当胜右军诚有害名教亦非徒语也而正书行书如田野学士越参朝列非不稽古宪章乃时有汉体处旧説称其转妍品鉴踈矣然数公者皆有神助若喻之制作其雅颂之流乎
　　评曰元常每多异羲之万字不同后学者恐徒伤筋膂耳然右军肇变古质理不应减钟故云或谓过之庾翼每不服逸少曽得伯英十纸丧乱遗失常恨妙迹永絶及见逸少与亮书曰今见足下荅家兄书焕若神明顿还旧观方乃大服羲之又曽书壁而去子敬宻拭之而更别题右军还观之曰吾去时真大醉子敬乃心服之然右军终无败累子敬往往失落及其不失则神妙无方亦可谓之草圣矣
　　賛曰苍颉造书哭天史籀湮灭陈仓借甚秦相刻铭烂若舒锦钟张羲献超然逸品
　　上上品二人
　　程邈　　　崔瑗小
　　右程君首创则模范焕于丹青崔氏爰效李斯画皆如铁石之后裔厥功亦茂此外镌勒去之无乃夐乎若校之文章则三都二京之比
　　上中品七人
　　蔡邕　　索靖　　梁鹄　　钟防
　　卫瓘　　韦诞　　皇象
　　右自王崔以降更无超越此数君书雅劲于韦蔡皇卫草迹殆亚于二王钟索遗迹虽少吾家有小钟正书洛神赋河南长孙氏雅所珍好用子敬草书数纸易之索有月仪三章观其趣况大为遒竦无愧珪璋特达犹夫聂政相如千载凛凛为不亡矣又毌丘兴碑云是索书比蔡石经无相假借蔡公诸体惟范巨卿碑风华艳丽古今冠絶王简穆云无可以定其优劣亦何劳品书者乎
　　上下品一十二人
　　崔　寔　　郄　鉴　　王　庾
　　卫夫人　　王　洽　　郄　愔
　　李　式　　庾　翼　　羊　欣
　　欧阳询　　虞世南　　褚遂良
　　右逸少谓领军弟书不减吾吾观可有十纸信佳作矣体裁用笔全似逸少虚薄不伦右军藻鉴岂当虚发葢欲假其名誉耳前品措之中下岂所谓允佥望防崔卫素负髙名王庾旧称拔萃崔章草甚妙卫正体尤絶世将楷则微类羲之犹有古制稚恭章草颇推笔力不谢子真郄李纵迈过于羊欣欧阳草书难与竞爽如旱蛟得水馋兎走宂笔势恨少善于镌勒及飞白诸势如武库矛防雄劒森森虞世南潇散洒落真草惟命如罗绮娇春鹓鸿戯沼故当子云之上褚氏临冩右军亦为髙足丰艳雕刻盛为当今所尚但恨乏自然功勒精悉耳评曰虫者小学之所宗草者士人之所尚近代君子故多好之或时有可观耳然许静之迹殆不减小令常叹云小钟书初不留意试作之乃不可得研之弥久如有髣髴乃知有画龙之感耳安可厚诬乎此羣英允居上流三品其中铨鉴不无优劣
　　赞曰程邈隷体崔公篆势梁李蔡索郗皇韦卫羊习献规褚羲制邈乎天壤光厥来裔
　　中上品七人
　　张　昶　　卫　恒　　杜　预
　　张　翼　　郗嘉賔　　阮　研
　　汉王【元昌】
　　右文舒白岳碑文但觉妍冶殊无骨气庾公置之七品张翼代羲之草奏曽曰小人防乎乱真更乃编之乙科泾渭混淆竒难品防至于卫杜之笔流多矣纵任轻巧流转风媚刚健非有余便娟少俦匹嘉賔与王庾相将是则髙手顔黄门有言阮交州萧国子陶居各得右军一体故称当时之冠絶然萧公力薄终不迨阮汉王作献之气势或如舞劒往往邻几
　　谢　安　　康　昕　　桓　
　　丘道防　　许　静　　萧子云
　　陶景　　释智永　　刘　珉
　　房元龄　　　陆柬之　　王知敬
　　右谢公纵任自在螭盘虎踞之势康昕巧宻精勤有翰飞嘤哢之体桓如惊蛇入草铦锋出匣刘珉比颠波赴壑狂涧争流居頴脱得书之筋髓如丽景霜空鹰隼初撃道护谬登髙品迹乃浮漫陆柬之学虞草体用笔则青出于蓝故非子云之徒正功夫恨少不至髙驰也智永精熟过人惜无竒态矣房司空含文抱质王家令碎玉残金房如海上双鹓王比云间孤鹤
　　中下品七人
　　孙　皓　　张　超　　谢道韫
　　宋　炳　　宋文帝　　齐髙帝
　　谢灵运
　　右孙皓吴人酣畅骄其家室虽欲矜豪亦复平矣张如郢中少年乍入京辇纵有才辩盖亦可知谢道韫是王凝之之妻雍容和雅芬馥可翫宋文帝有子敬风骨趍纵狼藉翕焕为美康乐往往敬遵髙帝时时合兴如慕韩彭之豹变有异张桓之拾青宋炳放逸屈摄颇効康许量其直置孤梗是灵运之流
　　评曰古之学者皆有师法今之学者但任胷怀无自然之逸气有师心之独往偶有能者时见一忽有不悟者终身瞑目而欲求乗欵段度越骅骝其亦难矣吾尝告勉夫后生自古叹知音希可为絶弦者也
　　賛曰西岳张昶江东阮研银鹰真白铁马桓卫杜花散安康绮鲜元昌陆东名后身先
　　下上品十三人
　　陆　机　　袁　崧　　李夫人
　　谢　眺　　庾肩吾　　萧　纶
　　王　褒　　斛斯彦明　房彦谦
　　殷令名　　张大　　蔺静文
　　右士衡以下时然合作踳杂不伦或类蚌质胎珠乍比金沙银铄陆平原李夫人犹带古风谢吏部庾尚书创得令韵邵陵王司空是东阳之亚房司张益州防小令之体蔺生正书甚为鲜槩殊有规则钱氏小篆飞白寛博敏丽太宗贵之斛斯笔势咸有由来司宛转颇称流恱皆著名美殷氏擅声题署代有其人嗟乎有天才者或未能精之有神骨者则其功虚弃但有佳处岂忘存録
　　下中品十人
　　范　　　萧思话　　张融
　　梁简文帝　刘　逖　　王晏
　　周　颙　　王宗素　　释智果
　　虞　绰
　　右范如寒隽之士亦不可弃萧比遁世之夫时或堪采思光要自标举盖无足褒简文拔羣贵胜犹难继作刘黄门落花从风王中书竒石当迳彦伦意则甚髙迹少俊锐崇素时象丽人之姿智果颇似委草之质虞绰锋頴迅健亦又次之矣
　　下品七人
　　刘穆之　　褚　渊　　梁武帝
　　梁元帝　　沈君理　　陈文帝
　　张正见
　　右数君亦称笔札多类效嚬犹枯木之青秀一枝比众石之孤生片琰彦回轻快练倩有力孝元风流君理放任亦后来之所习非先达之所营吾党论书有异于是评曰前品云萧思话如舞女低腰仙人啸树亦别仙矣又云张伯英如汉武学道凭虚欲仙终不成矣商如此不亦谬乎吾今品藻亦未能至当若其颠倒衣裳白珪之玷则庶不为也后来君子傥为鉴焉
　　赞曰蚌质怀珠银钢蕴砾陆谢参踪萧王继迹思话仙才张融赏击如彼枯秀众多羣石



　　书苑菁华卷四
<子部,艺术类,书画之属,书苑菁华>
　　钦定四库全书
　　书苑菁华卷五
　　宋　陈思　撰
　　书评
　　梁武帝评书【汉宋至梁二十有八人】
　　钟繇书如云鹄游天羣鳬戏海行间茂密实亦难过王羲之书字势雄逸如龙跳天门虎卧凤阁故歴代宝之永以为训
　　蔡邕书骨气洞达爽爽如有神力
　　韦诞书如龙威虎振劒拔弩张
