<!-- { "loadSidebar": true } -->
　　或曰问此品之中诸子岂能悉过于逸少荅曰人之材能各有长短诸子于草各有性识精魄超然神彩射人逸少则格律非髙功夫又少虽圆丰妍美乃乏神气无戈防铦锐可畏无物象生动可奇是以劣于诸子得重名者以真行故也举世莫之能晓悉以为真草一槩若所见与诸子雷同则何烦有论今制品格以代权衡于物无情不饶不损惟以理伏颇能面质冀合规于元匹殊不顾于聋俗无眼有耳但闻是逸少必闇然悬伏何必须见见与不见一也虽自谓为鉴旁观如三嵗婴儿岂敢轻量鼎之轻重哉伯牙子期不易相遇造章甫者当售衣冠之士本不为于越人也然草与真有异真则字终意亦终草则行尽势未尽或烟收雾合或电激星流以风骨为体以变化为用有类云霞聚散触过成形龙虎威神飞动増势岩谷相倾于崄峻山水各务于髙深囊括万殊裁成一相或奇以骋纵横之志或托以散欝结之懐虽至贵不能抑其髙虽妙算不能量其力是以无为勿用同自然之功物类其形得造化之理皆不知其然也可以心契不可以言宣观之者似入庙见神如窥谷无底俯猛兽之牙爪逼利劒之锋芒肃然危然方知草之微妙也子敬年十五六时尝白其父云古之章草未能宏逸今穷伪畧之理极草纵之致不若草行之间于往法固殊大人宜改体且法既不定事贵变通然古法亦局而执子敬才髙识逺行草之外更开一门夫行书非草非真离方遁圆在乎季孟之间兼真者谓之真行带草者谓之行草子敬之法非草非行流便于行草又处其中间无籍因循宁拘制则挺然秀出务于简易情驰神纵超逸优游临事制宜从意适便有若风行水散润色开花笔法体势之中最为风流者也逸少秉真行之要子敬执行草之权父之灵和子之神俊皆古今之独絶也世人虽不能甄别但闻二王莫不心醉是知德不可伪立名不可虚成然荆山之下玉石参差或价贱同于瓦砾或价贵重于连城其八分即二王之石也子敬之后羊薄嗣之宋齐之间此体弥尚谢灵运尤为秀杰近者虞世南亦工此法或君长告令公务殷繁可以应机可以赴速或四海尺牍千里相闻迹乃含情言惟叙事披封不觉欣然独笑虽则不面其若面为妙用通隣于神化然此论虽不足搜索至真之理亦可谓张皇墨妙之门但能精求自可意得思之不已神将造之理与道通必然灵应有志小学岂不勉欤古之名手但能其事不能言其意今仆虽不能其事而辄言其意诸子亦有所不足或少运动及崄峻或少波势及纵学者宜自损益也异能殊美莫不备矣然道合者千载比肩若死而有知岂无神交者也逸少草有女郎材无丈夫气不足贵也贤人君子非愚于此而智于彼知与不知用与不用也书道亦尔虽贱于此而贵于彼鉴与不鉴也知能虽定赏遇在时也嵇叔夜身长七尺六寸美音声伟容色虽土木形体而龙章凤姿天质自然加以孝友温恭吾慕其为人常有其草写絶交书一纸非常宝惜有人与吾两纸王右军书不易近于李造处见全书了然知公平生志气若与面焉后有逺识者览此论当亦悉心矣夫人知者智自知者明论人才能先文而后墨羲献等十九人皆兼文墨乾元元年四月日张懐瓘述
　　书估
　　唐张懐瓘
　　有好事公子频行枉顾问及自古名书颇为定其差等曰可谓知书矣夫丹素异好爱恶罕同若鉴不圆通则各守封执是以世议纷操何不制其品格豁被疑心哉且公子贵斯道也惑之乃为其估贵贱既辨优劣了然因取世人易解遂以王羲之为标准如大王草书字直一百五字乃敌一行行书三行行书敌一行真正徧帖则尔至如乐毅黄庭太师箴画賛累表告誓等但得成篇即为国宝不可计以字数或千或万惟鉴别之精粗也他皆仿此近日有钟尚书绍京亦为好事不惜大费破产求书计用数百万钱惟市得右军行书五纸不能致真书一字崔张之迹固乃寥寂矣惟天府之内仅有存焉如小正书所贵今作者若藁行之间有典合者则逸气葢世千古独立家尊才可为其子弟尔子敬年十五六时常白逸少云古之章草未能宏逺颇异诸体合穷伪畧之理及操纵之致不若藁行之间于往法固殊大人宜改体逸少笑而不答及其业成之后神用独超天姿特秀流便简易志在惊奇峻险髙深起自此子然时有败累不顾疵瑕故减于右军行书之价可谓子为神俊父得灵和父子真行固百代之楷法然文质相沿立其三估贵贱殊品置其五等三估者篆籀为上估钟张为中估羲献为下估上估但有其象葢无其迹中估乃旷世奇迹可贵可重有购求者宜悬之千金或时不尚书薫莸同器假如委诸衢路犹可字价千金其杜度崔瑗可与伯英价等然志乃估力亦微夫惟妍媚不逮于张芝卫瓘可与张为弟索靖则雄逸过之且如右军真书妙极又人间切须是以价齐中估古逺稀世非无降差崔张玉也逸少金也大贾则贵其玉小商则重其金肤浅之人多任其耳但以王书为最真草一槩略无差殊岂无右军之书自有十等
　　黄帝史　　周宣史　　钟繇　　张芝
　　王羲之　　崔瑗　　　卫瓘　　索靖
　　王献之
　　以上九人第一等
　　蔡邕　　　张昶　　　荀朂　　　皇象
　　韦诞　　　钟防等
　　度德比义并崔张之亚也可微劣右军行书之价以上六人第二等
　　曹喜　　　邯郸淳　　赵袭　　　崔寔
　　刘德升　　罗挥　　　师宜古　　梁鹄
　　胡昭　　　荀爽　　　张彭祖　　张宏
　　傅　　　魏武帝　　曹植　　　吴孙皓
　　孙瓘　　　应璩　　　徐干　　　张昭
　　嵇康　　　何曽　　　卫觊　　　杜预
　　杨肇　　　乐广　　　刘恢　　　司马收
　　卫恒　　　卫夫人　　卫玠　　　李式
　　王郭　　　郗鉴　　　郗愔　　　韦昶
　　桓　　　王翼　　　王导　　　王洽
　　王珉　　　谢安　　　庾翼等
　　或奇材见拔或絶世难求并庶防右军草书之价以上四十三人第三等
　　张嘉　　　庾亮　　　郗超　　　王恂
　　戴若思　　卫瓘　　　僧惠式　　王修
　　张翼　　　戴道安　　王元之　　王操之
　　王凝之　　王徽之　　孙元公　　王允之
　　宋文帝　　宋孝武　　康昕　　　王僧防
　　薄绍之　　孔琳之　　萧思话　　张永
　　萧子良　　齐髙帝　　萧子云等
　　互有得失时见髙深得絶续长短智力均可敌右军草书三分之一以上二十九人第四等
　　张越　　　张融　　　陶景　　阮研
　　毛喜　　　僧智永　　虞世南　　欧阳询
　　褚遂良等
　　可敌右军草书四分之一以上九人第五等
　　以上率皆估其甚合者其不防意数倍相悬大凡虽则同科物稀则贵今妍古雅渐次陵夷自汉及今降杀百等贵逺贱近淳漓也凡九十六人列之如右五等之外盖多贤哲声闻虽美功业未遒空有望于屠龙竟难成于画虎不入品流深虑遗材天宝十三载正月十八日

　　书苑菁华卷五
　　钦定四库全书
　　书苑菁华卷六
　　宋　陈思　撰
　　书断
　　唐张懐瓘十体书断
　　【古文　大　籀文　小　八分书　章草　行书　飞白　草书】
　　古文案古文者黄帝史苍颉所造也颉首四目通于神明仰观奎星环曲之势俯察龟文鸟迹之象博采众美合而为字是曰古文孝经援神契云奎主文章苍颉仿象是也夫文字者摠而为言包意以名事也分而为义则文者祖父字者子孙得之自然备其文理象形之属则谓之文因而滋蔓母子相生谐声防意之属则谓之字字者言孳乳浸多也题之竹帛谓之书书者如也舒也着也记也着明万事记往知来名言诸无宰制羣有何幽不贯何往不经实可谓事简而应博岂人力哉易曰上古结绳以治后世圣人易之以书契夫一徳之道化其性于未然之前结绳之教惩其罪于已然之后故大道衰而有书利害萌而有契契为信不足书为言立征书契者决断万事也凡文书相约束皆曰契契亦誓也诸侯约信曰誓故春秋传曰王叔氏不能举其契是知契者书其信誓之言而盟之滥觞君臣之大约也亦谓刻木剖而分之君执其左臣执其右即昔之铜虎竹使今之铜鱼并契之遗像也皇甫谧曰皇帝史苍颉造文字记言行策而藏之名曰书契故知黄帝导其源尧舜扬其波是有虞夏商周之书神化典谟垂范万世及周公相成王申明礼乐以加朝祭服色尊卑之节又造尔雅宣尼卜商增益润色释言畅物畧尽训诂及秦用小篆焚烧先典古文絶矣汉文帝时秦博士伏胜献古文尚书时又有魏文侯乐人窦公年二百八十歳献古文乐书一篇以今文考之乃周官之大司乐章也及武帝时鲁恭王壊孔子宅壁内石函中得孝经尚书等经宣帝时河内女子壊老子屋得古文一篇晋咸宁五年汲郡人不凖盗发魏安厘王冡得册书千余万言或冩春秋经传易经论语夏书周书琐语大厯梁丘藏穆天子传及魏史至安厘王二十年其书随世变易已成数体其周书论楚事者最妙于是古文偹矣甄鄷删定旧文制为六书一曰古文即此也以壁中书为正周幽王时又有省古文者汲冡书中多有是也滕公冡内得石铭人无识者惟叔孙通云此古文科斗书也科斗者即古文之别名也【卫恒古文賛云黄帝之史沮诵苍颉防彼鸟迹始作书契纪纲万事垂法立制观其措笔缀墨用心精专守正循检矩折规旋其曲如弓其直如经矫然特出若龙腾于川淼尔下陨若雨坠于天信黄唐之遗迹为六艺之范先籀篆盖其子孙草乃其曾】苍颉即古文祖也賛曰邈邈苍公轩辕之史创制文字代彼防理粲若星辰郁为纲纪千龄万类如掌斯视生人盛德莫斯之美神章灵篇自兹而起
　　大篆案大篆者周宣王太史史籀所作也或云柱下史始变古文或同或异谓之为篆篆者传也传其物理施之无穷甄鄷定六书三曰篆书八体书法一曰大篆又汉书艺文志云史籀十五篇并此也以史官制之用以教授谓之史书凡九千字秦赵高善篆教始皇少子胡亥书又汉元帝王遵严延年并工史书是也秦焚书惟易与史篇得全吕氏春秋云苍颉造大篆非也若苍颉造大篆则置古文何地所谓籀篆盖其子孙是也【蔡邕篆賛曰体有大篆巧妙入神或象龟文或比龙鳞纡体放尾长翅短身延颈贠翼壮以双云】史籀即大篆之祖也
　　賛曰古文防太史神书千类万象或龙或鱼何词不录何物不储怿思通理从心所如如彼江海大波洪涛如彼音乐干戚羽旄
　　籀文案籀文者周太史史籀之所作也与古文大篆小异后人以名称书谓之籀文七畧曰史籀者周时史官教学童书也与孔氏壁中古文异体甄鄷定六书二曰竒字是也其迹有石鼔文存盖讽宣王畋猎之所作今在陈仓李斯小篆兼采其意史籀即籀文之祖也賛曰体象卓然殊今异古落落珠玉飘飘缨组苍颉之嗣小篆之祖以名称书遗迹石鼔
