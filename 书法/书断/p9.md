<!-- { "loadSidebar": true } -->
　　开元甲子岁，广陵卧疾，始焉草创。其触类生变，万物为象，庶乎《周易》之体也；其一字褒贬，微言劝戒，窃乎《春秋》之意也；其不虚美，不隐恶，近乎马迁之书也。冀其众美，以成一家之言。虽知不知为上，然独善之与兼济，取舍其为孰多？童蒙有求，思盈半矣。且二王既没，书或在兹。语曰：“能言之者，未必能行；能行之者，未必能言。”何必备能而后为评。岁洎丁卯，荐笔削焉。

　　系论　赵撰（字克勋）

　　昔牺后作易，周公创礼，孔父修雅，岂徒异之而已将，实大造化之根，出君臣之义，考风俗之正耳。若三圣不作则后王何述，故天地非伏皇不昭，长幼非周公不序，雅颂又非孔子不列矣。是三圣者，所谓能弘其道而由之也。兹又论夫文字发轫，笺翰殊出，本于其初以迄今代。三千余载眇然难知，而书断之为义也。闻我后之所好述古能以方之，不谓其智乎。较前人之尤工陈清颂以别之，不谓其白乎。体物备象有大易之制，纪时录号同春秋之典。自古文逮草迹列十书，而详其祖首神品，至能笔出三等而备厥。人所谓执简之太素，含毫之万象。申之宇宙，能事斯毕矣。若是夫古或作之有不能评之，评之有不能文之，今斯书也，统三美而绝举成一家。以孤振虽非孔父所刊，犹是丘明同事。伟哉！独哉！君哉！臣哉！前载所不述，非夫人之能，谁究哉！  
