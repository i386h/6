<!-- { "loadSidebar": true } -->
　　隶书者程邈以文牍繁多难于用篆因减小篆取便于隶佐故谓之隶书亦曰佐书秦之权量所刻是也故不为体势与汉欵识篆文相类非有挑法之隶也 

　　八分者王次仲増广隶书为之盖起于狱官多事茍趋简易故无点画俯仰之势按蔡琰言臣父八分书割程隶字八分取二分去李小篆二分又曰皆似八字埶有偃波大抵比秦隶则易识比汉隶则类篆以篆笔作汉隶即得之虽然必有辨焉分之不可为隶犹楷之不可为分也 

　　章草者史游为急就章一篇解散隶体简畧书之大抵损隶之规矩存字之梗槩汉俗所尚遂以流传本草创之义谓之行草取篇名以别今草谓之章草世以为章帝书者误矣章草之法必分波磔纵任奔逸字字区别非此特谓之草耳亦犹古隶之生今正书也 

　　行书者正书之小变务从简易相间流行故谓之行钟繇谓之行押初颍川刘德升因隶法扫地而真几于拘草几于放介于两间者不真不草行书是也 

　　草书者张芝变章草为之字之体埶一笔而成偶有不连而血脉不断及其连者则气候映带通其隔行使动无穷极其姿态所谓约文该思应旨宣言者也 

　　飞白者蔡邕见役人以垩帚成字心有悦焉归而为飞白之书盖创法于八分穷微于小篆者也按王隠王愔曰飞白变楷制也王僧虔曰飞白八分之轻者本是宫殿题署埶既寻文字宜轻微不满故曰飞白梁武帝复有白而不飞飞而不白之论又按宋仁宗至和中待诏李唐卿撰飞白三百点以进自谓穷尽物象仁宗特为清浄二字以赐六点竒妙又出三百点之外 

　　鹤头书彷佛鹤头汉初诏版所用谓之尺一简 

　　偃波书状若连波即诏版下鹤头纎乱者 

　　蚊脚书字体纎垂有似蚊脚尚书诏版用之 

　　蚕书象蚕 

　　转宿书象莲花未开司马子韦感荧惑退舎而作 

　　芝英书汉武帝时产芝于宣房因以纪瑞 

　　气候直时书司马相如采日辰之虫屈伸其体升降其埶以象四时之气云又后汉东阳公徐安子搜诸史籀得十二时书盖象神形云 

　　剪刀篆韦诞作象形 

　　薤叶篆曹喜本务光之法垂枝浓直以小篆书之 

　　垂露篆点缀轻盈象露之垂喜以书章表 

　　悬针篆字之垂脚势若针锋 

　　栁叶篆始于卫瓘 

　　璎珞篆始于刘德升观星象为之 

　　凤尾诺始于元帝用之批答本于章草字之有尾者 

　　龙爪书羲之游天台还会稽上洞庭题柱为一飞字有龙爪之形 

　　花草书始于齐武帝覩落英茂木为之 

　　虎爪书王僧虔以拟龙爪加之萦婉兼以棱角有虎爪之势 

　　反左书庾亮呼为众中清闲法 

　　连绵书一笔环写百字若萦髪然 

　　撮襟书不用笔卷帛书之 

　　金错刀笔势颤掣 

　　瘦金书笔势劲逸类薛稷 

　　堆墨书方丈大字 

　　○笔论 

　　笔者意也书者胥也力者通也塞者决也 

　　凡书之道要在执笔用笔之法妙在掌指虚之谓掌实之谓指 

　　凡笔运之欲其活也执之欲其紧也执之在手手不知运运之在腕腕不知执尝以心主难以力求 

　　凡用笔之法拓大指擫中指敛食指拒名指主于实也置笔于指节之外居动静之际而操之名指拒中小指拒名习于虚也钩以食指拒以中指谓之单苞名指拒中小指拒名谓之双苞 

　　凡用笔之方不在于力用于力则死矣指不入掌何所阂焉 

　　凡笔长不过六寸捉管不过三寸真一行二草三悬管聚锋柔毫外拓左为外右为内 

　　凡用墨濡毫不过三分浅则竭深则败竭者燥也败者弱也 

　　凡笔毫欲其长也长之欲其劲也劲之欲其圆也长而不劲不如勿长劲而不圆不如勿劲长之于运也劲之于健也圆之于妍也 

　　凡用笔当如印印泥如锥画沙如屋漏痕使其藏锋书乃沉着当其用锋常欲透纸 

　　夫执笔之法贵浅而病深何也盖笔在指端则掌虚运动适意腾跃顿挫生意在焉笔居指半则掌实如枢不转制岂自由运动回旋乃成棱角矣宁望生动哉 

　　凡执笔要在圆畅勿使拘挛其次识法其次布置不慢不越务使合宜其次纸笔精佳其次变通适怀纵舎掣夺咸有规矩五者既备可与论古人矣 

　　指之法十 
　　擫大指下节下端用力欲直如提千钧捺 
　　食指着中指旁（此上二指主力） 
　　钩中指着指尖钩笔下 
　　揭名指着指外爪肉际揭笔上 
　　抵名指揭笔中指抵住 
　　拒中指钩笔名指拒定（此上二指主转运） 
　　导小指引名指过右 
　　送小指送名指过左（此上二指主往来） 
　　衂名指上贯下右贯左笔中衂 
　　柔中指下贯上左贯右笔中柔 

　　腕之法三 
　　枕腕以左手枕右手腕 
　　提腕肘着案而虚提手腕 
　　悬腕悬着空中最有力 

　　手之法六 
　　指欲实　掌欲虚　管欲直　心欲悬　执欲浅　笔欲牢 

　　血之法七 
　　字生于墨墨生于水水者字之血也笔尖受水一点已枯矣水墨皆藏于副毫之内蹲之则水下驻之则水聚提之则水皆入纸矣捺以匀之抢以杀之过以补之衂以圆之过贵乎疾若飞鸟若惊蛇力到自然毋凝滞毋复改 
　　蹲七分三折管直心圆 
　　驻七分卧倒水聚 
　　提三分大指下节骨竦水下 
　　捺九分卧满 
　　过十分疾过 
　　抢各有分数圆蹲直抢偏蹲侧抢出锋空抢 
　　衂三分三摇笔杀力 

　　骨之法二 
　　字之骨大指下节骨是也提之则字中骨健矣纵之则字中骨有转轴而活络矣 
　　提大指下节骨下端提尾驻飞小疎动也 
　　纵和大指下节骨下臼蹲首驻捺衂过稍和缓也 

　　筋之法二 
　　字之筋笔锋是也断处藏之连处度之 
　　藏首尾蹲抢 
　　度空中打埶飞度笔意 

　　肉之法二 
　　字之肉笔毫是也疎处捺满密处提飞平处捺满险处提飞捺满则肥提飞则瘦 
　　肥毫端分数足 
　　瘦毫端分数省 

　　管之法五 
　　执管以双指苞管亦当五指共执 
　　撮管五指共撮管头（大字草书用之书壁尤便） 
　　■〈扌族〉管以大指小指倒垂执管■〈扌族〉三指攒之（就地书大幅屏幛用之） 
　　捻管大指与中三指捻管头书之（侧立案左书长幅用之） 
　　握管四指中节握管沉着有力（书诰勅牓疏用之） 

　　林韫拨镫之法四 
　　推　拖　捻　拽 
　　李后主之法七 
　　擫　压　钩　揭　抵　导　送 
　　李华之法二 
　　截　拽 

　　按拨者笔管着中指名指尖圆活易转动也 
　　镫者马镫也笔管直则虎口间如马镫也足踏马镫浅则易出入手执笔管浅则易拨动 

　　俨山外集卷三十二 

　　●书辑中 

　　（四库全书?子部?杂家类?杂编之属?俨山外集卷三十三） 

　　○体位篇 

　　永字八法 

　　（图畧） 

　　禁经云八法起于隶字之始自崔张钟王传授所用该于万字墨道之最不可不明也 

　　侧不愧卧（愧疑作贵）　勒常患平 
　　努过直而力败　趯宜存而埶生 
　　策仰收而暗揭　掠左出而锋轻 
　　啄仓皇而疾掩　磔■〈走历〉趞以开撑 

　　又 

　　侧蹲鸱而坠石　勒缓纵以藏机 
　　努弯环而埶曲　趯峻快以如锥（锥一作飞） 
　　策依稀而似勒　掠彷佛以宜肥 
　　啄腾凌而速进　磔抑昔以迟移 

　　丶侧不得平其笔当侧笔就右为之 
　　诀云先右揭其腕次轻蹲其锋取埶紧则乘机顿挫借埶出之疾则失中过又成俗又云侧者侧下其笔使墨精暗坠徐乃反揭则棱利矣 
　　问曰侧不言点而言侧何也 
　　论曰谓笔锋顾右审其埶险而侧之故名侧也止言点则不明顾右无存锋向背坠墨之埶若左顾右侧则横敌无力故侧不险则失于钝钝则芒角隠而书之神格丧矣 

　　一勒不得卧其笔须笔锋先行中髙两头下以笔心压之 
　　诀云头旁锋仰策次迅收若一出揭笔不趯而暗收则薄圆而疏笔无力矣夫勒笔锋似及于纸须微进仰策峻趯 
　　又云策笔须勤仰笔覆收准此则形埶自章矣 
　　问曰勒不言画而言勒何也 
　　论曰勒者趯笔而行承其虚画取其劲涩则功成矣今止言画者虑在不趯一出便画则锋拳而怯薄也夫勒者藉于竖■〈走历〉■〈走历〉则笔劲涩亡其流滑微可称工矣 

　　丨努不宜直其笔笔直则无力立笔左偃而下最须有力 
　　诀云凡旁巻微曲蹙笔累走而进之直则众埶失力滞则神气怯散 
　　又云须发埶而卷笔若折骨而争力 
　　又云努须侧锋顾右潜■〈走历〉轻挫其揭 
　　问曰画者中心竖画也今谓之努何也 
　　论曰努者埶微努曰努在乎■〈走历〉笔下行若直置其画则形圆埶直书之病也笔诀云努笔之法竖笔徐行近左引埶埶不欲直直无力矣 

　　亅趯须蹲锋得埶而出出则暗收又云前画卷则别敛心而出之 
　　诀云旁锋轻揭借埶埶不劲笔不挫则意不深趯与挑一也（直曰趯横曰挑）锋贵于涩出适期于倒收所谓欲挑还置也夫趯自努出潜锋轻挫借执而趯之 
　　问曰凡字之出锋谓之挑今谓之趯何也 
　　论曰挑者语之小异而其体一也夫趯者笔锋去而言之趯自努画收锋竖笔潜劲借埶而趯之笔诀云即是努笔下杀笔趯起是也法须挫衂转笔出锋伫思消息则神踪不坠矣 

　　一策须斫笔背发而仰收则背斫仰策也两头髙中以笔心举之 
　　诀云仰笔潜锋以鳞勒之法揭腕趯埶于右潜锋之要在画埶暗捷归于右也夫策笔仰锋竖趯微劲借埶峻顾于掠也 
　　问曰策名折异画今谓之策何也论曰策之异画理亦故殊仰笔趯锋轻抬而进故曰策也若及纸便画不务迟涩向背偃仰者此备画耳 
　　笔诀云始筑笔而仰策徐转笔而成形是也 

　　丿掠者拂掠须迅其锋左出而欲利又云微曲而下笔心至卷处 
　　诀云撇过谓之掠借于策埶以轻注锋右揭其腕加以迅出埶旋于左法在涩而劲意欲畅而婉迟留则伤于缓滞矣侧锋左出谓之掠 
　　问曰掠本分发今称为掠何也 
　　论曰掠乃疾徐有准手随笔遣锋自左出取劲险尽而为节发则一出运用无的故掠之精旨可守矣 
　　又云遣不常速从策笔下左出而锋利不坠则佳矣 

　　丿啄者如禽之啄物也立笔下罨以疾为胜又云形似鸟兽卧斫斜发亦云卧笔疾罨右出 
　　诀云右向左之埶为卷啄按笔蹲锋潜蹙于右借埶收锋迅掷旋右须精险衂去之不可缓滞 
　　又云笔锋及纸为啄在潜勒而啄之 
　　问曰撇之谓啄何也 
　　论曰夫撇者蒙俗之言啄者因埶而立啄用轻劲为胜去浮怯重体为工又云啄笔速进劲若铁石则埶成也 

　　乀磔者不徐不疾战行欲卷复驻而去之又云■〈走历〉笔战行翻笔转下而出笔磔之 
