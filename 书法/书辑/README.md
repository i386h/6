<!-- { "loadSidebar": true } -->
书辑　　（明）陆深 撰 

　　●书辑上 

　　前代书家之论著洋洋乎何其备也大抵文过其质寡要约焉予之辑此也擥百代之菁华示一艺之途辙庶使后来求方圆于规矩将由下学而上达也顾微辞奥义猎取牵聨既已成篇似为已出不几于掠乎若夫一章之中毕还众善则今古迭形难以伦序尤乖櫽括之体今故会萃诸家首条品目庶几博洽之士知所由来云尔云间陆深子渊题 

　　周礼 
　　史记 
　　西汉书 
　　东汉书 
　　三国志 
　　晋书 
　　南史 
　　北史 
　　隋书 
　　唐书 
　　五代史 
　　宋史 
　　辽史 
　　金史 
　　元史 
　　南唐书 
　　秦李斯笔法 
　　汉萧何书埶 
　　扬雄法言 
　　训纂篇 
　　许慎说文 
　　班固滂喜 
　　蔡邕笔论 
　　魏锺繇笔说 
　　晋卫夫人笔阵图 
　　王羲之笔埶传 
　　书说 
　　论书 
　　卫恒四体书埶 
　　书埶 
　　能书録 
　　宋王愔古今文字志目 
　　羊欣古来能书人名 
　　齐王僧虔书赋 
　　论书 
　　笔意赞 
　　梁武帝评书 
　　答陶隠居论书 
　　虞龢论书表 
　　法书目録 
　　庾元威论书 
　　陶弘景论书启 
　　袁昂古今书评 
　　庾肩吾书品论 
　　傅昭书法目録 
　　萧纶书评 
　　（后魏）江式论书表 
　　古今文字 
　　隋王最能书録 
　　善书人名状 
　　唐太宗评书 
　　论笔法 
　　虞世南笔论 
　　欧阳询八诀 
　　传善奴诀 
　　禇遂良论书 
　　何延之兰亭记 
　　武平一法书记 
　　徐浩古迹记 
　　论书 
　　颜真卿述张长史笔法 
　　贾耽说文字源序 
　　颜元孙干禄字书序 
　　窦臮述书赋 
　　张怀瓘六体书论 
　　书估 
　　十体书断 
　　论书 
　　评书药石论 
　　古贤能书论 
　　朱禹善书人品録 
　　李阳冰论古篆 
　　韦续墨薮 
　　韩方明授笔说 
　　李华论书 
　　卢隽临池诀 
　　林韫拨镫序 
　　张彦逺法书要録 
　　李嗣真书后品 
　　蔡希综法书论 
　　吕总续书评 
　　孙过庭书谱 
　　释知果心成颂 
　　释亚栖论书 
　　韦荣宗论书 
　　（南唐）李后主书述 
　　（后蜀）林罕字源偏旁小说 
　　宋太宗评书 
　　欧阳修集古録 
　　评书 
　　蔡襄评书 
　　苏轼评书 
　　米芾书史 
　　黄庭坚评书 
　　欧阳棐集古目録 
　　吕大临考古图 
　　洪适隶释 
　　续隶释 
　　赵诚明金石録 
　　姜夔续书谱 
　　徐锴通释 
　　张有复古编 
　　薛尚功钟鼎韵 
　　欵识法帖 
　　夏竦古文四声韵 
　　王子韶字解 
　　桑世昌兰亭考 
　　俞松续兰亭考 
　　郑侨书衡 
　　徽宗评书 
　　宣和书谱 
　　黄伯思东观余论 
　　王球啸堂集古録 
　　王珦篆书正字要畧 
　　释适之金壶记 
　　陈思书苑菁华 
　　髙宗翰墨志 
　　绍兴秘阁书画目 
　　董史宋书録 
　　董逌广川书跋 
　　郑昻书史 
　　赵希鹄洞天清録 
　　张邦基墨庄漫録 
　　戴侗六书故 
　　郑寅包蒙 
　　郑樵六书畧 
　　金刘祁归潜志 
　　张天锡草书韵会 
　　元吾衍学古编 
　　陈绎曽翰林要诀 
　　杜本书原 
　　字原 
　　周伯琦六书正讹说文字原 
　　陈旅题署书记 
　　袁裒书学纂要 
　　郑杓衍极 
　　吴文贵书谱 
　　盛熙明法书考 
　　（皇朝）洪武正韵 
　　陶宗仪书史会要 
　　辍耕録 
　　应在指南歌 

　　○述通 

　　夫存教化传礼乐所以行逺及微功与造化侔者文字是也 

　　依类象形之谓文形声相益之谓字着于竹帛之谓书书心画也心画形君子小人见矣 

　　伏羲命朱襄氏造六书周礼保氏以六书教国子一曰象形二曰指事三曰谐声四曰会意五曰转注六曰假借 

　　夫自苍颉以降书凡五变曰古文曰籀曰篆曰隶曰草秦灭古文书有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书汉初以六体书试吏一曰古文二曰竒字三曰篆书四曰隶书五曰缪篆六曰虫书王莽使甄丰校文字部改定古文为六书大抵袭汉故惟以孔壁藏书为古文以隶书为佐书以虫书为鸟书唐六典校书郎刋正文字其体有五一曰古文废而不用二曰大篆三曰小篆四曰虫书五曰隶书张怀瓘以十体断书一曰古文二曰大篆三曰籀文四曰小篆五曰八分六曰隶书七曰章草八曰行书九曰飞白十曰草书唐元度之十体则曰古文曰大篆曰小篆曰八分曰飞白曰薤叶曰悬针曰垂露曰鸟书曰连珠宋郑昻论文字之大变有八一曰古文二曰大篆三曰小篆四曰隶书五曰八分六曰行书七曰飞白八曰草书复有十三体之书曰殳书曰传信鸟书曰刻符书曰萧籕曰署书曰鹤头书曰偃波书曰转宿书曰蚕书曰芝英书曰气候直时书小篆之体亦复有八曰鼎小篆曰薤叶曰垂露曰悬针曰缨珞曰栁叶曰剪刀曰外国胡书 

　　伏羲画八卦而文字昉矣时有龙瑞作龙书神农感嘉禾之瑞作穗书黄帝作云书苍颉作古文书而文字盛矣髙阳有科斗之书髙辛作仙人书或曰尧作龟书禹作钟鼎书务光者作倒薤之书周文王之史佚感驺虞而作虎书感鸑鷟赤雀火乌而作鸟书感白鱼而作鱼书史籀为大篆之祖周媒氏作填书以书男女纳采之文保氏以六书教而文字备矣孔子之弟子感麟作麒麟书秋胡之妻作蚕书唐终作蛇书宋景时有转宿之书战国僭伪而异体文字兴矣有芝英书有鸟迹书欵识书 

　　秦兴同天下之书而李斯遂为世宗时则赵髙胡母敬改省籀篆同谓之小篆程邈所上务趋便捷谓之隶书王次仲分取篆隶之间谓之八分自邈以降谓之秦隶贾鲂三仓蔡邕石经诸作谓之汉隶锺王变体谓之今隶合秦汉谓之古隶庾元威造为散隶羲献复变新竒别以今隶谓之楷法黄庭乐毅谓之小楷史游解散隶体谓之章草张伯英之法谓之草书卫瓘复采芝法兼乎行书谓之藁草羲献之书谓之今草构结微眇者谓之小草复有所谓游丝之草宋蔡襄为飞草谓之散草刘伯升小变楷法谓之行书兼真谓之真行带草谓之草行蔡邕所作轻微大字谓之飞白自余诸体以类生矣 

　　晋元帝为凤尾诺之书王羲之为龙爪之书齐武帝为花草之书河东山胤为云霞之书梁孔敬通为反左之书唐韦陟为五云之书吕向为连绵之书李后主为撮襟之书金错刀之书宋徽宗瘦金之书陈尧佐堆墨之书 

　　自有书契以来帝王御世忠质文之递迁其犹诸书乎八卦尚忠也古文尚质也籀尚文也篆则王降而霸矣隶其秦之法令书乎古隶隶之古文也八分隶之籀也楷法隶之篆也飞白八分之流也行楷之行也草楷之走也隶以规为方草则圆其规而六书之道散矣 

　　○典通 

　　书者散也散怀抱任情性然后书之若迫于事虽中山兔毫不能佳也 

　　凡书先黙坐静思随意所适言不出口气不盈息沈宻神采如对至尊蔑不善矣 

　　凡书神彩为上形质次之兼之者岂易多得必也心忘于笔手忘于书是谓求之不得考之即彰虽然当复由积习耳 

　　凡书在心正在气和夫心不正笔则欹斜气不和书必颠仆故曰阳气明则华壁立阴气大则风神生通乎道也 

　　凡书有五合神怡务闲一合也感物徇知二合也时和气润三合也纸墨相发四合也偶然欲书五合也反是则乖矣故曰得时不如得器得器不如得志又曰心不厌精手不忘熟 

　　凡书通即变晋唐名书各变其体以传世若徒执法终非自立之体也必也旁通点画之情博究始终之理 

　　夫书埶法犹若登阵变通并在腕前文武遣于笔下出没须有倚伏开阖藉于阴阳每欲书字豫如下营穏审思之方可落笔且笔者心也墨者手也言者意也故王右军曰纸者阵也笔者刀矟也墨者鍪甲也水砚者城池也心意者将副也结构者谋畧也扬笔之次吉凶之兆也出入者号令也屈折者杀戮也 

　　凡书必资神遇不可以力求也必资心悟不可以目取也 

　　○释通 

　　象形者画成其物随体诘曲日月之类是也 

　　指事者视而可识察而可见上下之类是也 

　　谐声者以形示意取声相成江河之类是也（更定） 

　　会意者比类合谊以见指撝武信之类是也 

　　转注者转其音以注为别字令长之类是也（更定） 

　　假借者不转音而借为别用能朋之类是也（更定） 

　　右六书有子母相生之义有文字相间之辨象形指事文也会意谐声字也转注假借文字俱也象形指事一也象形别出为指事谐声转注一也谐声别出为转注二母为会意一子一母为谐声 
　　夫六书者以象形为本形不可象则属诸事事不可指则属诸意意不可会则属诸声声则无不谐矣五不足而后假借生焉 

　　古文者苍颉观三才之文博采众美合而成字即今说文偏旁是也凡五百四十字许慎分居每部之首亦曰科斗书画文象之科斗今之虾蟆子是也上古未有笔墨以竹筳点漆书竹简上竹硬漆腻画不能行故首麤尾细自然成象后人巧拟形状失本意矣鲁恭王坏孔子旧宅于壁中得古文尚书等皆科斗文字滕公石椁之铭叔孙通读之曰此古文科斗书也亦曰竒字 

　　大篆者史籀取苍颉形意损益古文或同或异转相配合加之铦利钩杀为大篆十五篇以其名显故谓之籀书以其官名故谓之史书以别小篆故谓之大篆今之石鼓文是也因而重复之则谓之复篆复篆者汉武帝以题建章阙云 

　　小篆者李斯省篆籀之文着苍颉篇九章本曰秦篆世谓之玉筯篆又谓之八分小篆盖比籀文十存其八云 

　　刻符者其形鸟首云脚用题印玺 

　　虫书者为虫鸟之形施于幡信又曰虫书亦曰传信鸟迹书 

　　摹印者屈曲其体施于印章亦曰缪篆 

　　署书者宫殿题署是也萧何作未央殿成用秃笔题额时谓之萧籀又题苍龙白虎二观此署书之始也按题署之法至唐而人多忌讳矣其点画分毫末来去各立名字应之以阴阳象之以五行法之以六神屋之大小字之尺寸各有程限察人平生祸福占其喜怒休咎之祥年月逺近之应可考而知古未必然也 

　　殳书者书于殳也殳体八觚随其埶而书之又曰文记笏武记殳因而制之铭 

　　隶书者程邈以文牍繁多难于用篆因减小篆取便于隶佐故谓之隶书亦曰佐书秦之权量所刻是也故不为体势与汉欵识篆文相类非有挑法之隶也 

