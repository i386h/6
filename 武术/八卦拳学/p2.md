<!-- { "loadSidebar": true } -->
　　5、八卦拳术，不外易数方圆二图之理，昔武候作八阵图，其中氤氲变化，奥妙莫测，其实不过以巨石为之，八八成行六十四堆而已，拳术中精微奥妙，其变无穷，有神化不测之机，亦不过以数式数形，纵横联络变化而已，溯其源，皆出於河洛理数之原也。
　　6、是编为体操而作。只叙八卦拳之实益议理，但取粗俗易明，原非等於词赋文章，固不得以文理拘也。
　　7、是编除各式之指点外，其他一切引证，均与道理相合，迥非怪力乱神之谈，学者不得以异端目之。
　　8、是编发明此拳之性旨，纯以养正气为宗旨，固非异端邪术诸书所可比伦，今将八卦拳始末诸法，贯为全编，使学者一阅了然。
　　9、体操门类繁多，惟八卦拳练习极易，用法最良，系行天地自然之理，运用一派纯正之气，无论男女妇孺，及年近半百，皆可练习，一无曲腿折腰之苦，二无皮肉磨挫之劳，且不必短服窄袖随便常服，均可练习，此诚武技中孺雅之事也。
　　10、此拳不仅便于个人独习，若人数众多，或三五人同一圈习，或数十人同而习之，或数百人亦可分数圈而习之，再多亦均无不可。
　　11、此八卦拳术，关系全体精神，而能却病延年，又不仅于习拳而已。
　　12、是编每一式各附一图，使八卦拳之原理及性质，切实发明，用以达八卦拳之精神，能力巧妙，因知各拳各式互相联络，总合而为一体，终非散式也。
　　13、附图有照片、有图形，使学者可以入手，按像模仿，实力作去，久则义理自见，奇效自彰。固非虚语也。
　　八卦拳目录
　　第一章 八卦拳形体名称
　　第二章 入门三害
　　第三章 入门练习九要
　　第四章 四德八能四情
　　第五章 八卦拳左右旋转与往左右穿掌之分别
　　第六章 无极学
　　第七章 太极学
　　第八章 两仪学
　　第九章 四象学
　　第十章 乾卦狮形学
　　第十一章 坤卦麟形掌
　　第十二章 坎卦蛇形学
　　第十三章 离卦鹞形学
　　第十四章 震卦龙形学
　　第十五章 艮卦熊形学
　　第十六章 巽卦凤形学
　　第十七章 兑卦猴形学
　　第十八章 八卦拳先天后天合一式说
　　第十九章 八卦拳先后天八卦合一图解
　　第二十章 八卦拳阳火阴符形式
　　第二十一章 八卦拳练神还虚形式
　　第二十二章 八卦拳神化之功借天地之气候形式法
　　第一章 八卦拳形体名称
　　古者包羲氏之王天下也，仰观象于天，俯观法于地，观鸟兽之文，与地之宜，近取诸身，远取诸物，于是始作八卦，以通神明之德，以类万物之情。是以八卦取象命名，制成拳术。近取诸身言之，则头为乾、腹为坤、足为震、股为巽、耳为坎、目为离、手为艮、口为兑。若在拳中，则头为乾、腹为坤、肾为坎、心为离、尾闾第一至第七大椎为巽、项上大椎为艮、腹左为震、腹右为兑。此身体八卦之名也。自四肢言之，腹为无极、脐为太极、两肾为两仪、两胳膊两腿为四象、两胳膊两腿个两节为八卦。两手两足共二十指也，以手足四拇指皆两节，共八节，其余十六指，每指皆三节。共合四十八节，加两胳膊两腿八节，与四大拇指八节，共合六十四节，合六十四卦也。此谓无极生太极，太极生两仪，两仪生四象，四象生八卦，八八生六十四卦之数也。此四肢八卦之名称。以上近取诸身也。若远取诸物，则乾为马、坤为牛、震为龙、巽为鸡、坎为蛇、离为雉、艮为狗、兑为羊。拳中则乾为狮、坤为麟、震为龙、巽为凤、坎为蛇、离为鹞，艮为熊、兑为猴等物，以上皆远取诸物也。以身为八卦属内，本也。四肢八卦属外，用也。内者先天，外者后天。故天地生物，皆有本源，先后天而成也。内经曰，人身皆具先后天之本，肾为先天本，脾为后天本。本之为言根也，源也，世未有无源之流，无根之本，澄其源而流自长，灌其根而枝乃茂，自然之理也。故善为医者，必先治本。知先天之本在肾，肾应北方之水，水为天一之源。因婴儿未成，先结胞胎，其象中空，有一茎透起如莲蕊，一茎即脐带，莲蕊即两肾也。而命寓焉。知后天之本在脾，脾为中宫之土，土为万物之母，盖先生脾官而水火木金循环相生以成五脏，五脏成，而后六腑四肢百骸之以生而成全体。先后天二者具于人身，皆不离八卦之形体也。医者即知形体所生，故断以卦体，治以卦理，无非即八卦之理，还治八卦之体也。亦犹拳术，即卦象，教以卦拳，无非即八卦之拳，使习八卦之象也。由此观之，按身体言内有八卦，按四体言，外有八卦，以八卦计数，为八卦之身，以八卦之身，练八卦之数，此八卦拳术，所以为形体之名称也。
　　第二章 入门三害 
　　三害者何？一曰努气，二曰拙力，三曰挺胸提腹。 
　　用努气者，太刚则折，易生胸满气逆，肺炸诸症。譬之心君不和，百官自失其位。 
　　用拙力者四肢百骸，血脉不能流通，经络不能舒畅，阴火上升，心为拙气所滞，滞于何处，何处为病，轻者肉中发跳，重者攻之疼痛，甚之可以结成疮毒诸害。 
　　挺胸提腹腹逆气上行，不归丹田，两足无根，轻如浮萍，拳体不和，即万法亦不能处时中地步。 
　　故三害不明，练之可以伤身，明之自能引人入圣，必精心果力，剔除净尽，始得拳学入门要道，故书云：树德务滋，除恶务本。练习诸君，慎之慎之。
　　第三章 入门练习九要 
　　九要者何？一要塌；二要扣；三要提；四要顶；五要裹；六要松；七要垂；八要缩；九要起躜落翻分明。 塌者，腰往下塌劲，尾闾上提，督脉之理。扣者，开胸顺气，阴气下降，任脉之理也。提者，谷道内提也。顶者，舌顶上腭、头顶、手顶是也。裹者，两肘往里裹劲，如两手心朝上托物，必得往里裹劲也。松者，松开两肩如拉弓然，不使膀尖外露也。垂者，两手往外翻之时，两肘及力往下垂劲也。缩者，两肩与胯里根，极力往回缩劲也。起钻落翻者，起为钻，落为翻，起为横，落为顺，起钻是穿，落翻是打，起亦打，落亦打，打起落，如机轮之循环无间也。所练之要法，与形意拳无异也，譬之易经方圆二图，方圆乾始西北，坤尽东南，乾坤否泰居外四偶，震巽恒益居内四角，其阳自西北而逆气退于中央，生气在中也，阴自中央而顺于东南，阴气在外也，其生卦而恒益否泰。如形意拳，起手先进左足，以右足为根，身子看正是斜，因此形意拳与方图皆属地，在地成形，所以形意拳在十字当中求生活也。圆图乾南坤北，离东坎西，左阳升，右阳降，阴来交阳，一阴生于天上，阳来交阴，一阳生于地下，阳生阴生，皆在图之正中，圆象天，天一气上下，上而阳，下而阴，象一气运，阴阳相交，即太极一气也。八卦拳左旋右转，两胯里根，如圆圈里边无有楞角，两眼望着前手食指稍，对着圆圈中间看去，旋转不停如太极一气也。八卦拳与圆图皆属天，在天成象，所以八卦拳在圆图虚中求玄妙也。又譬之奇门，有飞九宫一至九之数皆圆形属天，与八卦拳理相合也。易经虽有方圆二形，其理无非逆中行顺，顺中用逆，以复先天之阳也。奇门有飞九宫转盘二形，其理无非奇逆仪顺，奇顺仪逆，以还一元之气也。形意八卦虽分方圆二派，其理无非动中缩劲，使气合一归于丹田也。所以大圣贤正心诚意，无不与拳术之道息息相通。大英雄智勇兼备，亦必明于数学之理。大技艺家格物致和，亦必先明于意气力之用。以上诸理，形名虽殊，其理则一。练拳术者，明乎此理，以丹田为根，以意气力为用，以九要为准则，遵而行之，虽不中不远矣。
　　第四章 四德八能四情 
　　四德者，顺逆和化。四者，即拳中合宜之理也。顺者，手足顺其自然往前伸也；逆者，气力往回缩也；和者，气力中正无乖也；化者，化其后天之气力归于丹田而返真阳也。 
　　八能者，乃搬拦截扣，推托带领。八者，即拳中之性也。搬者，搬敌人之手足肩胯是也；拦者，拦敌人之手足如研肘是也；截者，突住敌人之手足胳膊腿是也；扣者，扣敌人之两手并胸小腹是也；推者，推敌人之两手并身，其中有单手推者，有双手推者(即双撞掌也)是也；托者，托敌人之两手，有平托者，有望高托者是也；带者，敌人抓住我手，极力往回带，或挂敌人之手皆是也；领者，领敌人之身，或敌人之两手，往左右领去，或往上领，或往下领，即使敌人不得中正之劲也。 
　　八能者，内含六十四事，合六十四卦也。八者，正卦也，即上乾下乾之类；六十四者，变卦也，即上乾下坤，否泰互卦之类。所谓八搬八扣，各有八，合而为六十四者，则谓拳中之性也。 
　　顺逆合化，为六十四卦之德也。六十四卦含之于顺逆合化四者之中，而为德行，行之于身而为道，用之于外而为情。情者，即起落钻翻也。且八能用时，或明而用之，或暗而用之，或打破彼之身式而用之。或化开彼之法式而用之，或刚进而用之，或柔进而用之，或进而用之，或退而用之，或诱而用之，或指上而用之下，或指下而用之上，或指左而打右，或指前而打后，或指此而打彼，或彼刚而我柔，或彼柔而我刚，或彼矮而我高，或彼动而我静，或彼静而我动，或看地之形式，伸缩往来分别而用之。地形者，远近险隘，广狭死生之类也，且身式将动而未动时，务要周身一家，合外内一道，再观彼之身式高矮，量彼之情形虚实，察彼之气质薄厚，将彼奸诈虚实，等等得之于心，随便酌量用之，而能时措之宜，至于拳内用法名目虽广，然无论如何动作变化，总以四情为表则也，四情用的合当，则能与性德合而为一道也。
　　第五章 八卦拳左右旋转与往左右穿掌之分别
　　起点转法，无论何式，自北往东走，旋之不已，谓之左旋。自北往西走，转之不已，谓之右转。凡穿掌往左右换者，无论在何方，换掌换身，若望着左胳膊穿者，谓之往左穿手，望着右胳膊穿者，谓之往右穿手。此谓左右旋转，与左右穿掌之分别也。
　　第六章 无极学
