<!-- { "loadSidebar": true } -->
八卦拳学
　　孙禄堂先生著
　　 
　　序 一
　　余读孙禄堂先生形意拳学，见其论理精微，因往访之，先生欣然延见。纵谈形意拳之善，并授以入手之法，言形意逆运先天自然之气，中庸所谓致中和，孟子所谓直养而无害，皆此气也。今内家拳法惟太极、八卦、形意三派各不相谋。余三十年之功乃合而一之，盖内家之技击也，必求其中，太极空中也、八卦变中也、形意直中也，中，则自立不败之地，偏者遇之靡不挫矣。形意攻人之坚而不攻人之瑕、八卦纵横矫变、太极浑然无间，随其来体不离不拒，而应之以中，吾致柔之极，持臂如婴儿，忽然用之，彼虽贲育无所施其勇，虽万钧之力皆化为无力，虽然习武者非欲以艺胜人也，志士仁人养其浩然之气，志之所期力足赴之。如是而已。呜呼，由是言之，则古昔圣王尧、舜、禹、汤、文、武相传精一执中之道，不求胜天下，而天下莫能胜之者其犹此理也，与庄子曰：道也进乎技矣，吾闻先生之言，益信圣人中庸之道不可易。先生为人豪直，与人无旧新，必吐其蓄积不自吝惜，曰：吾言虽详且尽，犹虑能解者百人中无二二人，吾惧此术之绝其传也。今先生复撰八卦拳学，扬州吴心彀先生以书来属作为序，因以所闻之先生者略述於右，未能究宣其意万一也。
　　靳水陈曾则书於明圣湖之洗心阁
　　序二
　　蒲阳孙先生禄堂，曩著形意拳学一书，余受而读之，深服先生用力之勤，而於力气一道纯任自然伤口手中庸之报，则殆内家之上乘也。今夏复以八卦拳学见示，兢兢以实行体育保护身体为宗旨，其造福社会已属难得可贵，而细绎八卦拳学之意义则在化后天之力，运先天之气体，柔用刚变化无穷，与羲经消息盈虚之理，变化顺逆之方，息息相通，技也而进于道矣。形上形下一以贯之，知先生固非徒以技击擅长也，顾吾慨无吾国拳学之失传也久矣，自太史公传游侠而不详其致力之途，虽李唐崛兴，此风丕盛，然亦不过历史之纪载已耳，明清之交，如张三丰，如单思南，如王征南辈精悍绝伦，凌铄南北，然能笔之著述，传之其人者闻焉无闻。此拳学所以式微也。今先生以振靡起衰为已任，著书传世，不秘其术，其殷殷诱掖之心诚自古以来所罕见也。爰于付梓之初，敬书数语以遗之，先生其许为知言否也？
　　民国五年七月学生吴心彀序
　　自序
　　易之为用，广大精微，上自内圣外王之学，下迨名物象数之繁，举莫能外。而于修身治已之术尤为详尽。乾文云：“天行健，君子以自强不息”。然健也，自强也，非虚无杳冥而无可朕兆。余自幼年即研究拳术，如是者有年。嗣来京，获见程先生廷华，始知有“八卦拳”，因从而受业焉。拳式始于无极，终于八卦，中分两仪、四象，先天、后天、缩力、顺行，正变错互，无不俱备。然后知易之为用之广大精微也。但程先生只凭口授，未著专书。余恐久而换其传也，爰不辞固陋，每式绘之以图，并于各式后附以浅说，非敢自矜一得，亦聊以广先生之传已耳。“八卦拳”不知创于何时何人，闻有董海川先生者，精技击，好遨游。尝涉迹江皖间，遇一异人，传以此技。后董先生传之程先生廷华、李先生存义、尹先生福、马先生维祺、梁先生振普、张先生占魁、史先生六、王先生立德。自是而后，尹先生复传之马桂等。李先生传之尚云祥、李文豹、赵云龙、郝恩光、郭永灵、黄柏年、李海亭、耀亭等。张先生传之王俊臣、韩金镛等。余与张玉魁、韩英奇、冯俊义、阚龄峰、周祥、李汉章、李文彪、秦成等，则皆亲灸程先生之门者。缕[尔见]述之，以示不忘所自也。
　　中国民国五年十一月直隶完县孙禄堂自序
　　八卦拳学序----佚文手稿
　　（首页遗失）．．．．．．天之所覆，地之所载，日月所照，霜露所坠，凡有血气者，皆秉天地之全气全理而成，其形体百骸，推之全球无异也。人既无异，即万理出于一源，万派出于一脉也。何拳术之道，偏分许多门径？甲藐乙，乙藐甲，各出己技，互相朋比。推原其故，实因拳理未明，内具不和之气，而始生出许多支节耳。
　　余思万法既由一脉相传，形骸百官又无差异，彼所能者，己亦当能，己所学者，彼亦当学，存彼己之见者，大抵因初学时气质未化，不能得格物慎独之功也。先哲云：圣人之道无他，在启良知良能，顺其自然，作到极处，而成一个全知全能之完全人耳．拳术亦然，凡初学习练时，但顺其自然气力练去，不必格外用力，练到极处，亦自成一个有体有用之英雄耳。
　　彼自分门径，独守一支者，是自划限制，不能扩充己之知识也。夫学业之途无尽，彼之技艺，己不能知不能行者，是己之身体有亏也。己之技艺，彼不能知不能行者，是彼之身体有亏也。故志于豪杰，欲练拳术，必须先将内家拳学，无论何派，先格物致知，身体力行以致极处，嗣后再与内外二派同道之人，互相研究，各得其益。若能研究十数家技艺，将理得之于心，与己之理化合而为一，其余无论中外技艺，即使形各相别，习练相殊，其理可一见而知也。孟子云：尧舜之道，孝弟而已矣。拳术之道亦无他，气力和顺而已矣。
　　余所述形意拳学，年前已出版矣．乃于八卦学，未能笔之于书，每怀谦然未安。因思幼从余师李魁元先生时，先生常云天地之理，变化无穷。晤对闲谈，常提及北京有八卦拳术一门。其技之精，理之细，亦甚奥妙测。余当时存诸心中，总未得门而入。至丁亥年，因事赴京，在白西园先生处遇程廷华先生。白君与余指引相见，云先生精通八卦拳术。初见先生练时，其意与形意拳大相悬殊。时余练形意拳方三四年功夫，于彼此之劲，不能周知，心虽爱慕，又恐与自己所练之拳气力不和。后先生见余屡怀疑惑，极力开导拳中之理，余始免去疑心。方入手时，觉与形意拳术气力相背，至年余功夫，两拳之劲微觉相合。每日早习形意，晚习八卦，如是十余年，两拳之劲，始不分彼此，练习亦不分早晚，两体亦觉如一。此时始悟十年前，初与先生练时，并非两拳之劲相背，乃我身中之气力有亏也。自此以后，每遇同道之人，不分门类，互相研究，又十余年，自觉身中两拳之劲合一。又有各家同道之人，各法相助，以至用时，起落进退刚柔伸缩，无不自如，当此之时，艺贯二家，学业精进，心中愉悦，自以为全体无所不知矣。乃至辛丑年，又遇同道张秀林，杨春甫二君，精于太极拳学。余心又有甚爱之。及与二君互相研究，询问此拳之劲，心中大相骇异，觉作所练两拳之劲，又有各家之法相助，然并不能与此技之劲相符合，因此又与彼等加意研究三四月功夫，始略得其当然之理，如是复练习三四年，并不能知其底确详细之理，后至民国元年，在北京得遇郝为真先生，先生精于太极拳学，初见面时互相爱慕。余因爱慕此技，即将先生请至家中，请先生传授讲习，三四个月功夫，此技之劲，方知其所以然之理。自此以后昼夜习练，至三年豁然大悟，能将三家之劲合为一体。心中方无形意，八卦，太极之意．又始知三家皆三元之理。夫八卦天也，形意地也，太极人也，三家合一理也。练习之法，形意以经之，八卦以纬之，太极以和之，即圣人云：兴于诗，立于礼，成于乐也。
　　余尝自揣三元性质；形意譬如钢球铁球，内外诚实如一；八卦譬如绒球与铁丝盘球，周围玲珑透体；太极如皮球，内外虚灵，有有若无，实若虚这理，此是三元之性质也。形象虽分三元，要不出人丹田之气也。天地人三才，亦即太极一气之流行也，故三家合为一体。以后好武诸君，务去彼此之见。谚云：一处不到一处迷。此言良非虚谬。吾人练艺，总要与同道中人互相研究，始能有益。然八卦拳学，不知创自何代何人，前吾师程先生，亦未知其源流。但云此技古时未传于世，大都隐于释道两门。至前清有董海川先生，直隶文安县人，平生好武，尝遨游四方，一日至江皖地方，遇一异人传授此技，数月得其精奥。后至北京传授弟子多人。余师亦在其数。以后诸弟子又各传门徒，此技之妙，遂流传于社会矣。但此拳俱是口授，并无谱可证，或间有抄本附会之说，并无教科入门堪作真本。且有者多存私心，不肯轻示于人。现精此技者虽不乏人，然隐于世者多，传与人者少．社会后生弟子爱慕此技，因无书籍可考，又不得口传授受，遂使人举步望洋而生止足之叹。余得程先生传授后，朝夕练习，又有李先生存义亦精是技，时常指示，数十年略得其中梗慨。思欲立谱以传后世，然无依据在前，诚恐断定有谬。但步步循理设想，夫太极八卦形意三门，实出一人遗传，盖万物生于一理，拳学生于一气，理既相合，而形又何别？孔子云：吾道一以贯之．余所著形意拳学，外表由明善以复初，亦即万殊一本之道也。故公余之暇，探辑群言，付以己意，不揣冒昧，遂将所习之技，编纂成书，以聊助爱技击后世钦好者或作入门之径，是则余之志也。余本武士，才短于文，书中有不合之处，望乞诸君子随时指示为感。
　　　　 　　中华民国五年四月孙福全序于京门
　　凡例
　　1、是编为修身而作，取象于数理，立体于卦形，命名于拳术，谓之游身八卦连环掌。内藏十八膛罗汉拳，兼有七十二截腿，七十二暗脚。至于点穴、剑术、各样兵器，均於拳内含藏。以上诸法，皆以实行体育，强壮筋骨，保护身体为正宗。
　　2、是编标举八卦拳生化之道，提纲挈领条目井然，其次序，首自虚无式而起，至太极形式，此二者为八卦拳之基础。由无极式说起，以至於神化不测之功用学终，是为全编条目。内中起点，进退伸缩，变化诸法，一一详载。操练时，凡一动一静，按此定法，不使错乱。则此拳之全体大用，神化妙用之功，庶几有得，可为世道用行舍藏之大用矣。
　　3、是编粗浅之言，以明拳术极深之理，简约之式，能通拳法至妙之道。
　　4、拳中数形，不过作万物之纲领，若习熟习，则纵横联络，全体一致，不惟取数形数式习之则已也。朱子云：盖人心之灵莫不有知，而天下之物，莫不有理，惟於理有未穷，故其知有不尽也，是以拳术始教，即凡全体之式，万物之形，莫不由於数式数形而时习之，以求至乎其极，至於用力之久，而一旦豁然贯通焉，则万物之中目有所见，心有所感，皆能效法，彼之性能，而为我用矣。
