<!-- { "loadSidebar": true } -->
　　凡炼内壮，其则有三：一曰守此中道，守中者，专于积气也。积气者，专于眼耳鼻舌身意也。其下手之要，妙于用揉，其法详后。凡揉之时，宜解襟仰卧，手掌着处，其一掌下胸腹之间，即名曰中。惟此中乃存气之地，应须守之。守之之法，在乎含其眼光，凝其耳韵，匀其鼻息，缄其口气，逸其身劳，锁其意驰，四肢不动，一念冥心，先存想其中道，后绝其诸妄念，渐至如一不动，是名曰守，斯为合式。盖揉在于是，则一身之精气神俱注于是，久久积之，自成庚方一片矣。设如杂念纷纭，驰想世务，神气随之而不凝，则虚其揉矣，何益之有。二曰，勿他想，人身之中，精气神血不能自主，悉听于意，意行则行，意止则止。守中之时，意随掌下，是为合式。若或驰意于各肢，其所凝积精气与神，随即走散于各肢，即成外壮，而非内壮矣。揉而不积，又虚其揉矣，有何益哉。三曰，待其充周。凡揉与守，所以积气，气既积矣，精神血脉悉皆附之。守之不驰，揉之且久，气惟中蕴而不旁溢，气积而力自积，气充而力自周。此气即孟子所谓，至大至刚，塞乎天地之间者，是吾浩然之气也。设未及充周，驰意外走，散于四肢，不惟外壮不全，而内壮亦属不坚，则两无是处矣。
　　般刺密谛曰：人之初生，本来原善。若为情欲杂念分去，则本来面目，一切抹倒。又为眼耳鼻舌身意，分损灵犀，蔽其慧性，以致不能悟道，所以达摩大师面壁少林九载者，是不纵耳目之欲也。耳目不为欲纵，猿马自被其锁绊矣。故达摩大师得斯真法，始能只履西归，而登正果也。此篇乃达摩佛祖心印，先基真法，在守中一句，其用在含其眼光七旬。若能如法行之，则虽愚必明，虽柔必强，极乐世界，可立而登矣。
　　上编
　　原理源流篇
　　第二章
　　易筋经总论
　　四、揉法
　　夫揉之为用，意在磨砺其筋骨也。磨砺者，即揉之谓也。其法有三段，每段百日。一曰，揉有节候。如春月起功，功行之时，恐有春寒，难以裸体，只可解开襟，次行于二月中旬，取天道渐和，方能现身下功，渐暖乃为通，便任意可行也。二曰，揉有定式。人之一身，右气左血，凡揉之法，宜从身右推向于左，是取推气入于血分，令其通融。又取胃居于右，揉令胃宽，能多纳气。又取揉者，右掌有力，用而不劳。三曰，揉宜轻浅。凡揉之法，虽曰人功，宜法天义，天地生物，渐次不骤，气至自生，候至物成。揉若法之，但取推荡，徐徐来往，勿重勿深，久久自得，是为合式。设令太重，必伤皮肤，恐生斑痱。深则伤于肌肉筋膜，恐生热肿，不可不慎。
　　上编
　　原理源流篇
　　第二章
　　易筋经总论
　　五、采精华法
　　太阳之精，太阴之华，二气交融，化生万物。古人善采咽者，久久皆仙。其法秘密，世人莫知，即有知者，若无坚志，且无恒心，是为虚负，居诸而成之者少也。凡内联炼者，自初功始，至于成功，以至终身，勿论闲忙，勿及外事。若采咽之功，苟无间断，则仙道不难于成。其所以采咽者，盖取阴阳精华，益我神智，俾凝滞渐消，清灵自长，万病不生，良有大益。其法：日取于朔，谓与月初之交，其气方新，堪取日精。月取于望，谓金水盈满，其气正旺，堪取月华。设朔望日，遇有阴雨，或值不暇，则取初二、初三，十六、十七，犹可凝神补取。若过此六日，则日昃月亏，虚而不足取也。朔取日精，寅卯时高处默对，调匀鼻息，细吸光华，合满一口，闭息凝神，细细咽下，以意送之，至于中宫，是为一咽。如此七咽，静守片时，然后起行，任从酬应，毫无妨碍。望取月华，亦准前法，于戌亥时采吞七咽，此乃天地自然之利，惟有恒心者，乃能享用之，亦惟有信心者，乃能取用之。此为法中之一部大功，切勿忽误也。
　　上编
　　原理源流篇
　　第三章
　　洗髓经总义
　　一、洗髓经序
　　易筋洗髓具非东土之文章，总是西方之妙谛，不因祖师授受，予安得而识之？又乌自而译之也哉？！我祖师大发慈悲，自西徂东，餐风宿露，不知几历暑寒，航海登山，又不知几历险阻，如此者岂好劳耶？悲大道之多歧，将愈支而愈离，恐接绪之无人，致慧眼之淹没。遍观诸教之学人，咸逐末而忘本，每在教而泥教，谁顺流而穷源，忽望霞旦，白光灼天，知有载道之器，可堪重大之托，此祖师东来之大义也！初至陕西敦煌，遗留汤钵于寺。次及中州少林，面壁趺跏九年，不是心息参悟，亦非存想坐功，总因因缘未至，姑静坐久留，以待智人参求耳。及祖师示人为第一义谛，闻者多固执宿习，不能领略，再请，予何人斯，幸近至人，耳提面命，顿超无上，正传正觉，得易筋洗髓二帙。洗髓义深，精近无基，初学难解，其效亦难，至是为末后之究竟也。及其成也，能隐能显，串金透石，脱髓圆通，虚灵长活，聚而成形，散则为风，然未可一蹴而至也。易筋义浅，入手有据，初学易解，其效易臻，堪为筑基之初起。
　　是必易筋之功竟，方可因之洗髓。予得师传，习易筋已效，将易筋原本一帙，藏之少林壁间，俟有缘者得之。惟洗髓一帙，附之衣钵，远游云水，后功行至，果获奇应，曾不敢轻易告人，又恐久而失传，辜负祖师西来之意。于是不揣鄙陋，译为汉语，止求不悖经文，不敢致饰章句，根据经详译于后，并为序言于前，以俟智者之玩味而有得也。（释慧可谨序）
　　上编
　　原理源流篇
　　第三章
　　洗髓经总义
　　二、洗髓经总义原文
　　如是我闻时，佛告须菩提，易筋功已竟，方可事于此。此名静夜钟，不碍人间事。白日任匆匆，务忙衣与食。三餐食既竟，放风水火讫。抵暮见明星，燃灯照暗室。晚习功课毕，将息临卧具。大众成鼾睡，忘却生与死。明者独惊醒，黑夜暗修为。抚体叹今昔，过去少一日。无常来迅速，身同少水鱼。显然如何救，福慧何日足？四恩未能报，四缘未能离，四智未现前，三身未皈一。默观法界中，四生三有备。
　　六根六尘连，五蕴并三途。天人阿修罗，六道各异趋。二谛未能融，方度未能具。见见非是见，无明未能息。道眼未精明，眉毛未落地。如何知见离，得了涅 意。若能见非见，见所不能及。蜗角大千界，眼纳须弥。昏昏醉梦间，光阴两俱失。流浪于生死，苦海无边际。如来大慈悲，演此为洗髓。须俟易筋后，每于夜静时。两目内含光，鼻中运息微。腹中觉空虚，正宜纳清煦。朔望及二弦，二分并二至。
　　子午静守功，卯酉干沐浴。一切为心造，炼神竟虚静。常惺惺不昧，莫被睡魔拘。夜夜常如此，日日须行持。惟虚能容纳，饱食非所宜。谦和保护身，恶厉宜紧避。假借可修真，四大须保固。柔弱可持身，暴戾灾害逼。渡河须用筏，到岸方弃诸。造化生成理，从微而至着。一言透天机，渐进细寻思。久久自圆满，未可一蹴企。成功有定限，三年九载余。从容在一纪，决不逾此期。心空自身化，随意任所之。
　　一切无挂碍，圆通观自在。隐显度众生，弹指超无始。待报四重恩，永灭三途苦。后人得此经，奉持为宗旨。择人相授受，叮咛莫轻视。
　　上编
　　原理源流篇
　　第三章
　　洗髓经总义
　　三、无始钟气篇第一
　　宇宙有至理，难以耳目契。凡可参悟者，即属于元气。气无理不运，理无气莫着。交并为一致，分之莫可离。流行无间滞，万物根据为命。穿金与造石，水火可以并。并行不相害，理与气即是。生处伏杀机，杀中有生意。理以气为用，气以理为体。即体以显用，就用以求体。非体亦非用，体用两不立，非理亦非气，一言透天机，百尺竿头步，原始更无始，悟得其中意，方可言洗髓。
　　上编
　　原理源流篇
　　第三章
　　洗髓经总义
　　四、四大假合篇第二
　　元气久氤氲，化作水火土。水发昆仑巅，四达坑井注。静坐生暖气，水中有火具。湿热乃蒸腾，为雨又为露。生人又生物，利益满人世。水久澄为土，火乃气之燠。人身小天地，万物莫能比。具此幻化质，总是气之余。本来非我有，解散还太虚。生亦未曾生，死亦未曾死。形骸何时留，垂老后天地。假借以合真，超脱离凡类。参透洗髓经，长生无尽期。无假不显真，真假浑无际。应作如是观，真与假不二，四大假合形，谁能分别此。
　　上编
　　原理源流篇
　　第三章
　　洗髓经总义
　　五、凡圣同归篇第三
　　凡夫假作真，美衣为体饰。徒务他人观，美食日复日。人人皆如此，碌碌一身世。不暇计生死，总被名利牵。一朝神气散，油尽而灯灭。身尸埋圹野，惊魂一梦摄。万苦与千辛，幻境无休歇。圣人独认真，布衣而蔬食。不贪以持己，岂为身口累。参透天与地，与我本一体。体虽有巨细，灵活原无异。天地有日月，人身两目具。日月有晦明，星与灯相继。纵或星灯灭，见性终不没。纵成瞽目人，伸手摸着鼻。通身俱是眼，触着知物倚。此是心之灵，包罗天与地。能见不以目，能听不以耳。心若能清净，不为嗜欲逼。自知原来处，归向原来去。凡夫与圣人，眼横鼻长直。同来不同归，因彼多外驰。若能收放心，提念生与死。
　　趁此健身躯，精进用心力。洗髓还本原，凡圣同归一。
　　上编
　　原理源流篇
　　第三章
　　洗髓经总义
　　六、物我一致篇第四
　　万物非万物，与我同一体。幻出诸形相，辅助成生意。有人须有物，用作衣与食。药耳及器皿，缺一即不备，飞潜与动植，万类为人使。造化恩何鸿，妄杀即暴戾。蜉蝣与蛇蝇，朝生暮死类，龟鹤糜与鹿，食少而服气。竟得多历年，人何不如物。只贪衣与食，妄却生与死。苟能绝嗜欲，物我皆一致。
　　上编
　　原理源流篇
　　第三章
　　洗髓经总义
　　七、行住坐卧篇第五
　　行如盲无杖，内观照性分。举足低且慢，踏实方更进。步步皆如此，时时戒急行。世路忙中错，缓步保平安。住如临崖马、亦如到岸舟。回光急返照，认取顿足处。不离于当念，存心勿外务。得止宜知止，留神守空谷。立定勿倾斜，形端身自固。耳目随心静，止水与明镜。事物任纷纷，现下皆究竟。坐如邱山重，端直肃容仪。闭口深藏舌，出入息与鼻。息息归元海，气足神自裕。浃骨并洽髓，出神先入定。卧如箕形曲，左右随其宜。两膝常参差，两足如钩钜。两手常在腹，扪脐摸下体。睾丸时挣搓，如龙戏珠势。倦则侧身睡，睡中自不迷。醒来方伸脚，仰面亦不拘。梦觉浑不异，九载征实际。超出生死关，究竟如来意。
　　行住坐卧篇，只此是真谛。
　　上编
