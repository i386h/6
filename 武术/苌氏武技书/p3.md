<!-- { "loadSidebar": true } -->
　　语云：活有外门，非外门及门外也。盖拳之催人必近其身，方能跌出。如物之藏室，不得其门而入，纵有神手，不能为也。手之门有三：手腕一也，此大门也；肘心二也，此进一层外二门也；膀根三也，此更进一层三门也。进此三门已近内院，可以升堂入室矣。故交手只在手腕者，则屈伸往来任意变化，无穷无尽，手捷者先得，手慢者吃亏，终不能催人，一点即倒；着意肘心者，虽进一层，亦有变化，不能操必胜之权；惟一眼注定他之膊根，不论他先着手，我先出手，只在此处留心，邀住他手，粘连不离，随我变化任意挥使，无不如意。他自不能逃我范围。 
　　若论开门，无分左右势，我手腕硬骨处，插人肘前软肉上，用力劈之，如持斧破柴之状，将人胳膊劈下，我拳随之落点，始能得势，而人不能滑脱。落点情形，头似蜻蜓点水，拳似山羊抵头，脚似紫燕入林。落点之理，恰似云里打电；发势之机，好似弩离弓弦。 
　　 
　　头手二手前后手论 
　　外门入手相交，多失着者，以其有十失，故不能取胜。未交手不能聚气于未然，空腔无物，气发不疾不猛，其一失也；不知二手搁胸下，以顾上下冲击，二失也；未交手先搁势，空隙显然，三失也；闪势而进，不敢直进，舍近就远，劳而不逸，四失也；进必上步，横身换势，宽而不秀，五失也；交手只在手腕，不知近身六失也；放过头手不打，七失也；二手敕住还不打，八失也；三手四手方才冲打，九失也；躲闪隔位，粘连不住，十失也。有此十失，交手焉能不败。未交手即聚气凝神，两手交搁胸下，看他那脚在前，即贴近那边身子，着意他膊根，制住他膊根（此闪门之法），以待他之动静，我先出手，照他膊根一伸，头手即得。不俟二手。他先出手，我亦照住他膊根即得，不必顾住他手，然后冲打，则迟而有变矣。盖此法乃开寸离尺之巧，照他膊根，此地开一寸，则手梢离一尺矣。又截气捣虚之妙，所谓出其不意，攻其不备，疾雷不及掩耳者，此也。或遇捷手退恍打，我不换手，不屈膊，催二气以打之。我击打他左，他退左进右，我不回手，挪打他左膊根。盖我在圈内，他在圈外；我以逸，他以劳，任他滑快，无不奇中。此前出手而前手打之秘诀，间亦有继以后手。此用所当用，非强用也。若不当用而用，则动必横身，每见用此而迎人之打者，盖未见其有此失也。 
　　 
　　论头 
　　头象天兮卦属乾，侧正俯仰自天然，少阴少阳皆从此，阴阳入扶非等闲。 
　　头圆象天，为诸阳之会，为精髓之海，为督任交会之处，统领一身之气，阴阳入扶，全视乎此。此处合，则一身之气俱入；此处不合，则一身之气失。其气之结聚落点，有一定之处，不可不知。正俯势为入阳气，头必俯而栽，气落额颅印堂间；正仰势为入阴气，头必仰而掀，气落脑后风府间；正侧势为阴阳气俱入，头必侧而栽，气落头角耳上边；斜侧俯势为阴阳气斜入，头必俯而歪，气落额角日月间；直起势，不偏不斜，不俯不仰，为阴阳气直入，鼻必正而直，气落百会正顶心。又要知催气之法，为不牵扯。如仰势入阴气，下颏掀，胸必昂，腹必鼓，手必举，足必翘，则三尖一气，阴气自入矣；俯势入阳气，下颏勾，背必弓，手必落，脚根掀，则三尖一气，阳气自入矣；侧势阴阳齐入，腮必掀，肋必提，一脚颠，一脚落，一膊起，一膊插，则三尖一气阴阳并入矣；直起势，阴阳上冲，头必顶，肩必耸；脚起纵者，翘必提膝；不起纵提膝者，颠尖伸膝，则三尖一气，阴阳俱入矣。侧斜俯仰，可以类推。 
　　 
　　胯 
　　一胯擎起一胯落，起落高低使用多，下体枢纽全在此，莫反此地空蹉跎。 
　　 
　　膝 
　　肘有尖兮膝有盖，膝盖更比肘厉害，左右勾连一跪倒，金鸡独立法无奈。 
　　 
　　论足 
　　足履地兮势如山，头颠平踏自天然，惟有随跳与乱点，擎气多着在脚尖。 
　　古人云：头圆象天，足方象地。又云：手有覆有反，以象天；足有覆无反以象地。能载一身之重，静如山岳，有磐石之稳；动如舟楫，无倾仄之忧，如地之镇静而不动，平稳而难摇也。其用法有虚实，有两脚一虚一实者；有两脚前虚而后实，后虚而前实者；有左虚而右实者，右虚而左实者；有一脚之尖根楞掌，应虚而应实者。总之，不实则不稳，全实则动移不利，而有倾倒之患；不虚则不灵，全虚则轻浮不稳，而有摇晃之忧。虚实相济方得自然之妙。足有伸翘：足尖伸而下入者，气下降而沉栽也；足尖翘而上勾者，气生而浮飘也。有横顺：有两脚齐横者；有两脚齐顺者；有丁字步，一脚横一脚顺者；有八字步，两脚微往外开，如八字样也；有雁行步，两脚半顺排列一样，如雁行之齐也。有轮摆：轮有半旋轮，侧栽车轮，俯仰无底斛斗轮；摆有外摆，内摆。有洒蹬：洒脚后伸，蹬脚前伸。有踢跺：踢脚前翘，跺脚横截。有拧捣：拧脚尖旋，捣脚跟翘。能催送一身之气，身去脚不去，则牵扯而气散，何以扶助前手之力。前手之气在后脚，后脚不随，身气不入，终只半勒，气不充满。足为百骸之舟楫，一身之领袖，少有不合，全体之气俱不入矣。步法之用，不可不细为区别。侧势前捕者，雁行步，半斜半顺也；十字步前探者，丁字步，前微横，后全顺也；倒踢曳身者，亦丁字步，前步后横，后步颠顺也；小四平坠落者，八字步尖往外开；直身上窜者，双颠步并齐展，脚尖直坚也；起纵步一脚起一脚落；前进步者，后步先动；后退者，前步先动。
　　
　　起要翘脚尖，落要伸脚尖。挤步侧身进者，俱横步；挤步正身进者，前步微横后全顺。俱是后步先动，挤步前进，后催前也。抢步仄身前进者，俱横步；抢步正身前进者，前步横，后步顺。俱是前步先动，抢进携后，前带后也。拉身侧身后退者，两脚俱横；拉步侧身后退者，右剪先动左步，起翘脚尖，落伸脚尖也。落点无定点，两脚尖擎点任意也；纽缥步，轮旋脚俱颠，落点外楞着力，推我后退；两脚尖颠擎，推我不倒，外搂前栽，弓背磕头，两脚齐颠，硬膝退剪，车轮脚伸尖直腿，不可勾脚以退，气平徜步，两脚猛踢，平身直窜。略举大概，以明变化，总以随势为妙，不乖其势，不逆其气，步法之用斯得之矣。 
　　 
　　平肩 
　　两肩擎起似运担，擎气全在肩骨尖，前开后合天然妙，双峰对峙自尊严。 
　　 
　　仄肩 
　　一肩高兮一肩低，高高低低不等齐，低昂递换多变化，七旁十势亦出奇。 
　　 
　　肘 
　　两手垂兮两肘弯，三请诸葛人难防，屈可伸兮伸又屈，看来用短胜用长。 
　　 
　　论手 
　　两肩垂兮十指连，生克制化五行全，敌吃横推看三至，当面直入是三传。 
　　吴氏曰：手有五指，中指属心，主夏，独长，火也；小指属肾，主冬，独短，水也；食指属肝，主春木；无名指属肺，主秋金，二指等齐，春秋平也；大指属脾，主土，旺于四时，兼乎四德，独当一面，故四缺其一二，尚能持物，若无大指，则无用矣。其相合之妙，不假借，不强制，自有天然之巧。其指法，研手，气落小指外侧；荡手，气落后掌，此二手五指并排一片，指尖翻翘，余手俱宜五指圈撒，罗列周围，指节勾握如弓，方擎聚散。 
　　如竖敌手，回勾手，大指与小指相对领气；阴手平阳手，大指与中指相对领气；仰邀手，大指与食指相对领气；阴绷手，大指与无名指相对领气。是金木水火－无土之不可也。知此，则指相合有一定不易之理也，分毫有错，气即不入矣。至于用法，则有九则：直去直回，一也；仰上攉挑，二也；俯下沉栽，三也；外勾外摆，四也；内勾抱搂，五也；斜攉右上，六也；斜劈左下，七也；斜领左上，八也；斜摔右下，九也；四正四隅，兼以直出中路，又合九宫焉。 
　　 
　　论拳 
　　拳者屈而不伸，握固其指，团聚其气。其握法，以大指尖掐对食指第三节横纹，四指卷紧握固一齐着力，必使分之不开，击之不散，方为合窍，此乃土贯四德，五行团聚之法也。其用法亦有四正四隅，合之中宫九法，其气亦非铺满身，落点有一定之处，随势体验，不可混施，阳平拳下栽者，是指二节领气；平阳拳上冲者，中指根节领气；侧拳上挑者，大指二节领气；侧拳下劈者，小指根节领气。不拘侧平直冲，小指根节二节中间平面领气。明乎此，余可类推矣。
　　
　　卷三 
　　 
　　论外形 
　　头为一身之领袖，身使臂，臂使指，而命门乃一身之枢也。头似蜻蜓点水，拳似山羊抵头，腰如鸡鸣卷尾（卷则气由后往前，收而不散），脚似紫燕入林，裆口前开后合中间圆，咽顶百会穴在顶，涌泉穴在足心，会阴穴在二便之间。百会气往下聚，涌泉气往上提，会阴气擎住一身，上下之气皆收中宫，是为之合。 
　　 
　　大小势 
　　合势不嫌其小，欲气合得足也；开势不嫌其大，欲力发得出也。非徒长身为大，屈身为小。 
　　 
　　借行气 
　　借行气者，借人之气方行而打之也。盖彼之势既发，已近我身，尚未落点，我即趁此机会，发我之势，彼欲退不能，欲拦不及，再无不妙之理。若稍前，则彼尚可退回；稍后，则我已吃亏。所谓后发先至者，此也。如此，则迎机赴节，随时得宜，不患技之不高矣。诸家所谓将计就计，借力使力，不外此诀。所谓惊战计，正于此时用之。 
　　 
　　夺气 
　　闻之，与人交手，先有夺人之气。志曰：攻其不备，出其不意。又曰：其势险，其节短。又曰：贵神速，以逸待劳。此意须善会。 
　　 
　　承停擎 
　　天地交合万物生（阴阳交也，交则力生而势不空矣），不偏不倚气匀停。 
　　千秋万岁常擎聚，惟有和合一气通。 
　　 
　　老少相随（格打一气，不稍停留，方谓之随） 
　　少随老兮老随少，老少相随自然妙， 
　　同心合意一齐出（疾疾疾，手快打手迟），哪怕他人多机巧（疾者，后发先至乘彼之间而动，借其气之方行，势之未止，迎机而发则愈疾愈妙）。 
　　 
　　论打 
　　直出彼绷并攀送，绷插送跺攀用攀，刚柔相济如轮转，恰似无意燃火星。 
　　 
　　论拦 
　　彼击左兮吾击右，何须一处苦相求，竖来横截勇如电，我承彼沉只用丢，拦架之法不外开合挑压四字，拦住以后方直入。有往外拨为开，内拨为合，上拨为挑，下拨为压，前去为直入，此开合非练气之开合，勿误认。 
　　 
　　论手足 
