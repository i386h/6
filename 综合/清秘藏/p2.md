<!-- { "loadSidebar": true } -->
　　论窑器必曰柴汝官哥定柴不可得矣闻其制云青如天明如镜薄如纸声如磬此必亲见故论之如是其真余向见残器一片制为绦环者色光则同但差厚耳又曹明仲云柴窑足多黄土未知然否汝窑余尝见之其色卵白汁水莹厚如堆脂然汁中棕眼隠起若蠏爪底有芝麻花细小挣钉者乃真也较官窑质制尤滋润官窑品格与哥窑大约相同其色俱以粉青色为上淡白色次之油灰色最下纹取冰裂鳝血为上梅花片墨纹次之细碎纹最下必鐡足为贵紫口为良苐不同者官窑质之隐纹亦如蠏爪哥窑质之隐纹如鱼子其汁料稍不如官窑之尤佳耳定窑有光素凸花二种以白色为正白骨而加以泑水有如泪痕者佳间有紫色者黑色者不甚珍也
　　均州窑红若臙脂者为最青若葱翠色紫若墨色者次之色纯而底有一二数目字号者佳其杂色者无足取均州窑之下有龙泉窑古宋龙泉窑器土细质厚色甚葱翠妙者与官窑争豓但少纹片紫骨铁足耳且极耐磨弄不易茅篾苐工匠稍拙制法不甚古雅有等用白土造器外涂泑水翠浅影露白痕乃宋人章生所烧号曰章窑校龙泉制度更觉细巧精致我朝宣庙窑器质料细厚隐隐橘皮纹起冰裂鳝血纹者几与官汝窑敌即暗花者【内烧絶细龙鳯暗花底有大明宣徳年制暗欵六字】红花者【以西红寳石为末图画花鸟鱼虫等形骨内烧出凸起寳光鲜红夺目】青花者【用苏浡泥青图画龙鳯花鸟虫鱼等形深厚堆垜可爱】皆发古未有为一代絶品逈出龙泉均州之上又有元烧枢府字号器永乐细款青花杯成化五彩葡萄杯各有可取然亦尚在龙泉章窑之下

　　论晋汉印章

　　印章以小篆白文为古其或朱文及大篆钟鼎篆者皆变体也钮以龟为正螭与辟邪驼次之其或以鳬以虎以兎以马以豸以鹿以羊以鱼以狻猊以异兽以钱以亭者皆变体也
　　晋汉印章余所蓄所见约数千方其文止刻姓名及字间有小字者别无闲散道号家世名位引用成语惟单字象形禽鸟龙虎双螭芝草圎印有之若子孙永寳宜尔子孙子孙世昌日利利出等印即为闲文矣又镌刻妙在布置字画匀整【字画多者占地多字画少者占地少或左三字右二字或左二字右三字或左三字右一字或左一字右三字甚众】尤妙处在朱文极粗白文极细间用满白法皆用力精到篆文笔意不爽毫髪近日关中洛下利徒翻沙假铸印自无刀锋亦不难辨

　　论砚

　　砚以寿吾文之传昔人以精良为一乐今时论砚必首重端矣亦知有旧坑新坑上岩中岩下岩之分乎上岩新旧坑俱不堪清赏下岩有旧坑有南北壁岩中不论四时皆为水浸虽秋旱亦未尝涸有泉珠散落如飞不絶葢泉生石中非石生泉中润可知矣所产卵石俱外有黄臕包络其色黑如漆闲有如碧玉者紫黑者皆质细润如玉扣之无声磨墨亦无声极能发墨【发墨谓磨不滑停墨良乆墨汁发光如油如漆明亮照人此非墨能如是乃砚使之然也故砚以发墨为上色次之】久用锋铓如新有眼或红緑青黄六七晕中有瞳子如鸜鹆眼者或六七眼相连排星斗异形者取之必汲水月余方及石又岁乆而崩摧石屑翳塞积水屈曲浅深莫测石工不能复采故此品南唐时巳难得今世所有下岩砚皆唐末五季时石也中岩旧坑石色紫如新嫩肝有眼如小菉豆色纯緑而无晕或有緑绦纹或有白绦纹【竖而圆者眼也横而长者绦纹也】亦细润如玉贮水不涸磨扣俱无声久用锋铓不退不假磨礲此等石宋南渡后亦罕得矣中岩新坑石色淡紫眼如鸜鹆眼大重晕而紧小其中如瞳子状扣之微声磨墨亦微声久用锋铓少乏此品今亦珍重未覩古砚者目之为下岩旧坑石其实第三等材也余向以三十六千购一碧端上列七眼葢下岩旧坑之竒者唐制也铭之曰子墨客卿众羙难并竒而不古佀英才而事未更古而不竒佀高年而徳罔称竒矣古矣而或玷焉佀耆徳而锡嘏之未纯三者来偹展也大成猗欤寳端下岩锺英温其如玉大音希声青花点滴碧落晶莹渊泉时出天汉分津七曜森罗拥以祥云玄霜涣发彩颖葩生渐磨有日圭角靡形贺诗淑赋夙标令名自唐阅宋以迄于今鬼神呵护纎瑕莫侵髣髴乎毕公四世元老而小物克勤依稀乎卫侯九十有五而箴儆日闻吾于是乎有感漆园吏之所云未形全犹足以为贵而况全徳之人乎继得坡翁一砚背有铭其词曰千夫挽绠百夫运斤篝火下缒以出斯珍一嘘而泣歳久愈新谁其似之有懐斯人石色黑如漆润如玉磨扣俱无声亦下岩旧坑之佳者何幸得占人生一清福耶
　　端石之亚有歙溪龙尾石细罗纹石洮河緑石葛仙公岩方城石万州悬金崖金星石延平鳯咮石皆羙材也好事者用铜雀台瓦未央宫瓦至有称秦武公羽阳宫瓦者夫以瓦为砚犹以铁为镜耳恐亦无实受用

　　论异石

　　近时砚山书镇有以大块辰砂石青为者雅甚余见三四斤重朱砂不下数十枚若箭镞砂及石青重二三斤者葢有数矣向在白下见箭镞朱砂一枚连石重四斤二両四周密排箭镞每粒皆大若拇指又在吴中见石青一枚重二斤十二两色若铺翠俱索价太髙经年不【昔孙承佑用千金市得石緑一块呼为不二售山乃二石以价高不售物之遇不遇如此】
　　灵壁石出虹州灵壁县色黒若漆间有细白纹如玉扣之声清越以利刀刮之而不动者真也余向蓄一枚大仅拳许峰峦迭起絶无斧凿痕极玲珑可爱乃米颠故物转入松雪斋复转入余手复一枚长三寸二分高二寸六分作虎丘剑池亦不假椎凿而成为一好事客易去令人念之耿耿设有纯黑而无白纹者英石也刮之而成屑者太湖石所伪也
　　大理石白若玉黒若墨者方入格白微带青黒作灰色者不堪供清玩但得旧石天成山水云烟如米氏画境者此为屏翰无上佳品斋中所蓄数屏其上山云泉石如覩异境余常神游其间
　　昆山石块愈大则世愈珍有鸡骨片胡桃块二种惟鸡骨片者佳嘉靖间见一块高丈许方七八尺下半状胡桃块上半乃鸡骨片色白如玉玲珑可爱云间一大姓出八十千置之平生甲观也

　　论珠寳

　　珠以夜光及蚶蚌等珠为寳西洋粉红光深水珠次之南北东三海珠不堪蓄也余见一蚶珠大如雀卵置日中则五彩辉映乳色欲滴闻其人以三百千售之大是竒物
　　金刚钻状似紫石英可以刻玉锤之以铁而不伤铁乃自损苐有南鑚北鑚之分南鑚堪用北者不堪色以酒黄为贵豆青色湖水色紫色者次之猫睛亦以酒黄色为贵豆青色湖水色蜻蜓头色黑色者次之眞者有上一线下一片之目上一线者中含活光一缕也下一片云者底色若铺银也助把避色暗深緑祖母緑一名助水緑色明緑俱内有蜻蜓翅光耀者为真桃花刺色淡红而极娇红亚姑色如桃花刺而上有白水避者达色深红石薄方娇鸦鹘青一名青亚姑色深青你蓝色浅青而微眀亮种种寳石俱以质如秋水者为贵微有纤毫石质未融者次之余向以二十千购桃花鸦鹘各一试以猛火煅之竟日畧无损焉

　　论琴剑

　　余不知琴知琴者以仲尼列子二式为古【仲尼琴或云尚在御府歴代传赏者也列子式赵取利雷霄雷文皆仿之今亦尚有存者其式皆垂肩而阔不若今世之耸而狭也】前一指后一指为佳漆光退尽黯黯如海舶所货乌木者为古材取桐面梓底者为正纯桐者次之纹肖梅花断为最蛇腹纹牛毛纹次之断纹如剑锋者真也无剑锋者伪也有纹可见拂之则无者真也以手摩之裂纹有痕者伪也上下有纹两旁光漆此开而复合者也姑记所闻如右以俟博雅君子
　　严氏古琴有鸣雷垂月松风冰泉霜钟震殿玉壶冰一天秋月下水玉清流激玉苍龙喷玉琮琤寒玉流水高山寒江落雁等余佳其名因集古名琴逐一记于此
　　春雷【宋时蔵宣和殿万琴堂称为第一后归金章宗为明昌御府第一章宗没挟之以殉凡十八年复出人间略无毫发动复为诸琴之冠天地间尤物也】冰清【凡二张一为岳珂桯史所载钱塘沈振所蓄腹有晋陵子铭云卓哉斯器乐惟至正音清韵高月苦风劲璅余神爽泛絶机净雪夜敲冰霜天击磬阴阳潜感石臧前镜人其审之岂独知政大厯三年三月三日上抵蜀郡雷氏斲贞元十一年七月八日再修士惟记其一周公谨云烟过眼録所载唐开成中郭亮制建中靖国修】玉振黄鹄秋啸【三琴唐人雷氏斲皆焦尾白玉岳轸内府物】琼响【大厯五年道士卫中正奉圣旨斲崇宁三年马希先奉圣旨重修】秋籁【唐三慧大师斲鲜于伯机寳爱终世】懐古【张受益收断纹如丝发而赤色】南熏【洛中董氏所蔵中题云山虚水深万籁萧萧古无人踪惟石嶕峣状其声也其外漆下隐有朱书云洛水多清泚嵩高有白云圣朝容隠逸时得咏南熏此诗载宋之问集中】大雅松雪【大雅乃黄玉轸足二琴皆子昻所收其以大雅名堂松雪名斋义取诸此】浮磬【元时蔵赵节斋氏】奔雷【唐人雷威斵樊泽卜氏藏】存古【吴沂永斋蔵】寒玉【唐人沈镣斵】百衲【雷威斵内外皆细纹腹内容三指内题云大宋兴国七年歳次壬午六月望日殿前承旨监杭州瓷窑务赵仁济再补修】响泉【即蔡邕所传开成至寳内府监收或云唐李勉制】乌玉【大中五年处士金儒斵于琴名下刻高士谈家蔵寳六字初蔵宣和殿后士谈亡归金人恶士谈削去高士谈家蔵寳六字尚有书迹其色赤如新栗殻断纹隐起如蛇虬竒物也】冠古韵磬【二琴皆唐人张钺斵】洗凡清絶【吴钱忠懿王得古桐良材命良工斵之经年成二琴一曰洗凡一曰清絶为旷代之寳后钱氏献之文宗蔵于御府】鸣玉渉深天球【三琴未详所自】混沌材【来自高丽异寳也】万壑松【白玉轸足唐人斵宣和御府物】雾中山【伊南田户店篔筜谷隐士赵彦安获一古琴断纹竒古真蛇蚹也声韵雄逺中题云雾中山三字人莫晓也后见蜀郡三山闲话云雷氏斵琴多在峨嵋无为雾中三山方知为雷琴耳】雪夜冰【未详】蔡邕琴【莫承之藏池之侧有隶字云中平四年逐客蔡邕呉中斵】雷威琴【一为李氏藏中题云峄阳孙枝匠成雅器一听秋堂三月忘味故号忘味为一代绝品其一姚伯声获于渑邑喜而不寐中题云合雅大乐成文正音徽弦一泛山水俱深雷威斵欧阳询书忘味匹也或云过之其一滕逹道所蓄中题云石山孙枝様翦伏羲将扶大隐永契神机徐浩书字类石经其一中题云唐大歴三年仲夏十二日西蜀雷威于杂花亭合】玉涧鸣泉【咸通三年西蜀雷迅斵】石上清泉【唐人斵】秋塘寒玉【唐雷氏斵】九霄环佩【未知何时人斵】伽陁罗琴【檇李僧智和蓄一琴云和様天池上题云南溟夷岛产木有坚如石文横银屑者名曰伽陁罗余爱其坚又贵其异遂用作此临岳制五行行七字横四字云李阳冰书后智和云没入官乃入乐府遂归禁中云】
　　客有携示古铜剑一器其长三尺六寸铭作小篆书文曰定秦虽青緑四裹而锋若新发于硎余谛视久之曰此剑相传亦大有年矣案陶弘景刀剑録秦始皇三年采北祗铜铸二剑名曰定秦此其一也客问秦剑何以用铜曰非独秦三代刀剑多以铜为之耳又问秦以后何以不复用铜曰三代金工炼液之法汉已亡之故不复为也然精于炼铁者谁乎曰干将莫邪尚矣秦汉以来代有人焉近时莫如倭奴倭奴刀剑前后所见约十余口虽大小不同俱有一道青光射人即蚊蚋遇之无不立死者又见一古铁剑制极古雅据铭文当是三国时物其锋终莫能过倭产也

　　论名香

