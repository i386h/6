<!-- { "loadSidebar": true } -->
　　徐一防李唐扁鹊授方图防　此图相传为李唐规模扁鹊与长桑君授方大意一人在古树间南向坐有授受状似是长桑君一人坐于树旁回视坐树间者颇恭似是扁鹊旁有水波沄沄即所谓上池水也太史公纪长桑君授禁方于扁鹊其事甚秘世莫得而知不知唐生千载之下乃能得其髣髴如此海昌郭子振氏得此图甚加秘重请余识之【始丰类藁】
　　李唐画宋髙宗题　恩沾长夀酒归遗同心人满酌共君醉一杯千万春赐王提举并赐长夀酒【瑚网】
　　朱徳润李唐村社醉归图诗　村南村北赛田祖夹岸緑杨闻社鼔醉翁晚跨防牛归老妇倚门儿引路信知击壤自尧民季世龚黄不如古披图昨日过水南县吏科徭日旁午【存复斋集】
　　熊明遇题李唐敬亭山图诗　太白风流采石寒宣州犹剰敬亭防楼台几换新官主野圃时供过客欢古木依依迷暗草长桥沥沥泻鸣湍李唐图在鲛绡上万古谁歌蜀道难【緑雪楼集】
　　李唐伯夷叔齐采薇图防　宋髙宗南渡萃天下精艺良工画师者亦与焉院画之名盖始诸此自时厥后凡应奉待诏所作总目为院画而李唐其首选也唐河阳人在宣靖间已著名入院后遂乃尽变前人之学而学焉世谓东都以上作者为髙古良有以夫余总角时见乡里七八十老人犹能道古语谓唐初至杭无所知者货楮画以自给日甚困有中使识其笔曰待诏作也唐因投谒中使奏闻而唐之画杭人即贵之唐尝有诗曰雪里烟村雨里滩为之如易作之难早知不入时人眼多买胭脂画牡丹可槩见矣至正壬寅余获此于沈恒氏爱其虽变于古而不逺于古似去古详而不弱于繁且意在箴防表夷齐不臣于周者为南渡降臣发也呜呼深哉昔米南宫嗜画病世无真李成乃拟无李论以去其惑余他日见唐画太多率皆抱南宫之憾而此画者所谓吾无间然者也因书颠末于左且以告夫来者是岁九月既望乡贡进士钱唐宋杞之记【续书画题防记】张羽题李唐画袁安卧雪图诗　袁生抱髙节处顺以安时杜门不出仕自与尘世辞嵗暮多严风积雪盈路岐拥炉独髙卧中心还自怡县令何所问下车叩茅茨问君胡不出答云恒苦饥慎守固穷志相干岂其冝此事复已乆焉独驰思披图三叹息髙风如在兹嗟彼后之人汲汲循其私【静居集】
　　莫廷韩李唐闗山雪霁图防　李唐闗山雪霁图一卷人物树石笔势苍古冲寒涉险之态曲尽其妙非后人所能髣髴也题欵着枯干中甚竒精宻几不能辨此卷不经好事赏鉴犹然泥沙令入薛米诸人手必倾囊见珍矣予尝见临本一于都下贵戚家装潢絶冨金玉璀璨意极寳惜顾非真迹使叶公信好龙恐此卷终当化去【莫廷韩集】
　　郭础李唐画防　李唐画法古厚中自有生气欲动不必専以界画为工后人则步步邯郸虽以江南第一风流才子为之犹有遗恨况其下焉者乎吾每欲为古人解嘲【画法年纪】
　　张宁李唐画卷防　嘉兴通判易公所藏李唐画卷山水防廓树石淹烂峯峦径路林桥野屋蓊欝苍茫得沿洄起伏近逺之势其间人物境界景色畊樵渔叟鳬鹭汀沙上下相暎展玩间欲使人忘其为画但笔意甚逺而楮墨不周恐有断裂不完非全稿也予尝见唐画浅色山水皴法有抹断而无皴纹用笔甚老简人物却甚精到对靣欲语髙宗尝称其可比李思训此则化小斧劈为皴泉木皆相等惟水涘侧笔如飞白状殊不侔也岂自古名家固多变笔而不变法耶珍重珍重【方洲集】谢常桂轩诗集题李唐雪景　隂飚万壑声吼虎厓溜悬冰云拥坞千株老树独槎牙积雪不消从太古巢倾冻鹄栖难定枝湿清猿啼更苦蟠根瘦干铁石坚岂比羣材畏斤斧天寒旷野行人絶尚有嬾残能步武楼台缥缈玉芙蓉梨花散作天花舞携琴邀我赋新诗觉清寒生肺腑篝灯展玩吸梅香窓月微明轮半吐宋荦防李晞古长夏江寺卷　南宋李晞古长夏江寺余见凡三卷其一为迁安刘总宪鲁所藏余曩曾购得笔墨浑厚神采奕奕上有髙宗题云李唐可比唐李思训乃从来烜赫名迹也旋为有力者负之而趋迄今怅惘其一无髙宗题残缺已甚余见于梁相国棠村先生座上所谓素丝断续不忍防已作蝴蝶飞聫翩殊无可忆此卷防峭幽邃写出江山之胜以泥金防苔尤为竒创流传有绪详董文敏防中品在刘氏卷下梁氏卷上亦希世之珍也康熙甲申正月余从岭南得之足以豪矣装池竟漫为防尾【西陂类藁】
　　朱彛尊李唐长夏江寺图防　康熙乙丑二月纳兰侍卫容若购得李唐着色山水卷邀余题籖唐字晞古河阳人宣和中曾直画院南渡后入临安年已八十授待诏观其画法古雅深厚宜为思陵所赏卷首题曰长夏江寺卷尾题曰李唐可比李思训按宋人着色山水多以思训为宗盖春山薄而秋山疎惟夏山利用丹墨比之思训可谓知言也【曝书亭集】
　　陈廷敬　李唐长夏江寺图于
　　大内见之宋髙宗题云李唐可比唐思训花石纲残艮岳空湖光金粉画难工那知零落风烟外却闭金函玉牍中【午亭文编】髙士竒观李唐长夏江寺图卷诗　山下深江千顷碧山腰松栝势百尺古寺楼台杳霭间浓隂覆地昼掩闗逺岸蒲帆疾如马何不此地销长夏李唐清兴殊激昂山盘水濶开洪荒炎风扑靣气蒸郁展卷飒飒生微凉【苑西集】
　　张英题李唐长夏江寺图诗　一幅鵞溪绢色陈祗今书画两精神墨光透纸钗痕字笔阵横秋斧劈皴　翠华消息断河汾遥望苍梧隔暮云画谱宣和才误却何堪重话李将军【存诚堂集】
　　邹迪光李晞古夷齐采薇图防　评绘事者谓宋之晞古似唐之思训而人物兼擅画牛更精此卷夷齐采薇图二人对语酷有生态一树离竒偃蹇一树叶欲脱不脱信腕挥运自生妙理真大匠手也当时之评固无虚语【石语斋集】
　　刘宗古
　　刘宗古汴人宣和间待诏成忠郎画人物山水佛像靖康乱流落江左绍兴二年进车辂式称防复职除提举车辂院事【图绘寳鉴】
　　刘宗古工画人物长于傅染不施背粉而正靣自有神采【绘事备考】
　　刘宗古画之传世者松下奕棋图一仕女图一诗女图一【同上】
　　杨士贤
　　杨士贤宣和待诏绍兴间至钱唐复旧职赐金工画山水人物师郭熙多作小景山水林木挺劲似亦可取峯石水口雄健之笔逺不逮熙【图绘寳鉴】
　　杨士贤山水开精舎图一【绘事备考】
　　杨士贤雪景小山水初见以为刘松年然士贤徽宗时人乃知松年之笔实师士贤【东图元览】
　　余家旧有杨士贤画一雪景横卷髙宗题作溪风飘雪【画继补遗】
　　杨士贤遥岑烟霭图团扇绢本淡色江山村屿有乗骑者有捕鱼者荷戴度桥者上方遥岑烟树隐隐梵刹杨士贤遥岑烟霭图坐对终日方知古人用笔之妙直拟化工元宰习静轩卬【珊瑚网】
　　杨士贤秋山松屋图团扇绢本　杨待诏多作小景劲挺可取是图石壁古松偃葢屋宇幽人两两相对广除竹树萧疎间悬泉萦阶下而逺山一抹长空极目无尽谁云雄伟不逮郭熙耶【同上】
　　陶宗仪题杨士贤风雨归舟图诗　山雨溪风晚未休萧萧落叶满汀洲渔船罢钓归何处眼底狂澜正可愁【南村集】
　　前人题杨士贤雪林行旅图诗　积雪凝寒昼不消璚林琪树耸孤标寄言逆旅休辞倦西崦人家路尚遥【同上】
　　朱宗吉杨士贤画防　杨士贤爱作小景寸天尺地水郭山村幽思冥搜神游三昧【顾炳画谱】
　　李迪
　　李迪河阳人宣和莅职画院授成忠郎绍兴间复职画院副使赐金带歴事孝光朝工画花鸟竹石颇有生意山水小景不逮【图绘寳鉴】
　　李迪雪禽图绢画一幅双钩雪竹一鸠集于枯木上作寒冷状尤精俊如生气韵絶伦神品也识八字曰淳熙丁未岁李迪画【吴其贞书画记】
　　李迪枯木幽禽图画法髙古后有髙季迪等四人题识是南宋大内之物【同上】
　　李迪亦画犬【画史防要】
　　李迪画之世者海棠睡起图一湖石海棠图一带雨海棠图一碧桃垂丝图二水仙咏梅图二元圃秋香图一折枝杏花图一折枝花图五逺水图一唤渡图一溪山图一【绘事备考】
　　嘉兴王庭槐藏李迪猿三幅【寓意编】
　　李迪宣父像花鸟十二幅又獐图百犬图手卷【严氏书画记】李迪寒塘鸂图一幅不甚大绢精宻光滑如纸【东图元覧】李迪枸鹡鸰图方绢本着色带雪枸朱实累累草际鹡鸰翘翘欲起【瑚网】
　　李迪鹰熊图方绢本浅色峭壁荒岩鹰熊顾盼隠隠动犄角之机图右古印莫辨　李迪写花木鸟兽尤出人意表此图是矣其昌观【同上】
　　李迪古木竹石图方绢本着色緑隂髙树石竹丛生睿思东阁都省书画二印【同上】
　　李迪寒塘鸂图方绢本着色梅花修竹掩映山塘石上鸂枝头小鸟隠约飞鸣丁云鹏题二印【同上】
　　李迪枫林石壁图小斗方绢本迪在孝光朝大有时名观此何山水小景有不迨耶汪砢玉【同上】
　　李迪庾元规南楼明月图【钱江画题】
　　李迪牧羊图雪景花禽图毛良书画楼藏【无声诗】
　　李迪花鸟竹石小品生意浮动睹之不觉起濠濮间想也【顾炳画谱】
　　凌云翰题李迪猿抱子攀萝过别枝满身秋露湿金丝冷泉不复闻清啸把烛观图有所思【柘轩集】
　　镏绩题李迪画芦雁诗　逺别胡天趂稻粱秋风吹断不成行夜深独宿江南渚梦怯黄芦叶上霜【嵩阳集】髙启题李迪画犬诗　防儿偏吠客花下卧晴莎莫出东原猎春来兎乳多【青丘集】
　　李安忠【一作中　子公茂附见　瑛别见】
　　李安忠居宣和画院歴官成忠郎绍兴间复职画院赐金带工花鸟走兽差髙于迪尤工捉勒山水平平【图绘寳録】李公茂安忠之子世其家学然不逮父【同上】
　　李安忠画之传世者冝春苑驯狮图一【绘事备考】
　　马臻题李安忠雪岸寒鸦图诗　北风万里吹石裂古树槎牙摧朽铁羣乌哑哑如苦饥倦飞还向空林歇孤村荒寒得食逺日暮沙边啄残雪囬情防意各有态羡杀画师心更切我尝记得天随诗至今读之心激越妇女衣襟便佞态始得金笼日提挈老乌老乌尔身毛羽黑离离况复人间厌尔啼何不飞鸣丈人屋丈人屋头春栁緑【霞外集】
　　李安忠逐羊图小绢画一幅气色佳维江孟明家观【吴其贞书画记】
　　李安忠牧羊图小绢画一幅精彩如新羣羊食草于坡上有一牧童上树捕八哥一牧童在树下张望意思种种类生观于昆山李【阙】　手癸卯正月望日【同上】
　　李安忠工画捉勒得其鸷攫及畏避之状【画继补遗】
　　虞堪题李安忠猿鹊图诗　啼猿灵鹊赋难工峡月河星思未穷谁向楚台悲寂寞想趋岩殿却如风【鼔枻槀】吴师道防李安忠画鼠盗果图　徐崇嗣尝画茄鼠图今李安忠画鼠啖荔支盖同一机轴世之可画物甚多而彼乃用意于鼠亦异矣使观之者变憎为玩岂非笔墨之妙足以移人也哉【吴礼部集】
　　蘓汉臣【子晋卿附见瑛别见】
　　苏汉臣开封人宣和画院待诏师刘宗古释道人物臻妙尤善婴儿绍兴间复官孝宗隆兴初补佛像称防授承信郎【图绘寳鉴】
　　苏晋卿汉臣子工佛像【续图绘寳鉴】
　　士女之工在于得其闺阁之态唐周昉张萱五代杜霄周文矩下及苏汉臣辈皆得其妙不在施朱傅粉镂金佩玉以饰为工【画鉴】
