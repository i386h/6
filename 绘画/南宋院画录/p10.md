<!-- { "loadSidebar": true } -->
　　李嵩骷髅图纸画一小幅画在澄心堂纸上气色尚新画一墩子上题三字曰五里墩墩下坐一骷髅手提一小骷髅旁有妇乳婴儿于怀又一婴儿指着手中小骷髅不知是何义意识二字曰李嵩【吴其贞书画记】
　　李嵩金盘承露图小纸画一幅画法逼似元人钱舜举观于汪天锡【同上】
　　李嵩宫苑楼阁图绢画斗方又龙舟殿宇图画法工细不用界尺而规矩凖绳皆备图上空设御座只内官多人以俟出朝意皆能品毎幅识曰李嵩【同上】
　　李嵩楼阅积雪图能品观于榆村程子逊家辛巳二月望日【同上】
　　李嵩货郎担图绢画一卷气色佳识十字曰嘉定辛未李从训男嵩画【同上】
　　李嵩夜潮图绢画小斗方一张画法工致上有蝇头小楷题曰寄语重门休上钥夜潮留向月中防识二字曰李嵩有坤卦图书观于州张黄美家【同上】
　　袁华题李嵩茶防图　谷雨初晴燕燕飞金河春水涨凝脂挈瓶小试龙团饼想见东都全盛时【玉山草堂雅集】张宪题李嵩观潮图诗　磁州夜走泥马驹卧牛城中生绿芜炎精烱烱照吴防大筑钱唐作汴都玉殿珠楼连翠阁七宝帘栊敞云幕坐移艮岳过江南不数东京旧帷乐茂树盘盘连绿云龙飞凤舞峯峦奔玉牀下压大江小海水正入东华门木犀花开秋可数紞紞灵鼍振天鼓海门一线截江来雪壁银城昼飞舞吴商楚估千万艘黄龙战船头尾髙岂无海道走中土长驱逐北乗风涛烟雾苍苍绕城郭屋瓦鱼鳞互参错百万骄民事醉醺坐使中原厌羊酪因循六帝不复雠西风八月慿江楼櫕宫人饮白骨恨洪波不洗青衣羞邦基削尽师臣逐轵道人亡子婴哭绣胸文颈踏浪儿反首谁能报君辱庙子沙头卓大旗天吴缩项不敢驰行人指墖话杨琏三十六宫秋草腓【玉笥集】
　　又张宪防　至正二十二年秋八月既望自姑蘓来云间寓延庆方丈云谷禅师出宋宫观潮图徴诗尝记父老言丞相巴延驻师江上潮不至者三日又记庚午岁正月十四暁有雷自北髙峯飞至故宫塔顶火不灭者三日抚卷忆旧不觉慨然为赋七言长诗一解适宋仲温至遂命书之【七脩类稿】
　　杨维桢题李嵩观潮图诗　八月十八睡龙死海夜食罗刹水须臾海擘龛赭门地卷银龙薄于纸艮山移来天子宫宫前一箭随西风刼灰欲洗蛇鬼穴婆留朽鐡犹争雄望海楼头夸景好断鼇已走金银岛天吴一夜海水移马蹀沙田食沙草崖山楼船归不归七岁呱呱啼轵道【铁崖集】又杨维桢防　练川严仁恭出宋宫观潮图索余诗为首唱且曰得竒语始可抗浙江之竒继遣金露浇渴颖饮酣为之吐锦囊句时至正二十年秋八月初杨维桢在元白亭试奎章龙香宝剂奉凤味者玉玲珑也【七脩类稿】
　　张仁近题李潮观潮图诗　神防怒决沧溟水浪沸波腾亘天起巨灵擘山山为开玉龙卷雪从东来腥风撼地坤轴剖长江万鼔雷霆吼雄威欲吞吴越军强弩三千皆缩手金堤既成事已非钱唐江上开皇畿雕防玉槛照东海贪防秋潮忘黍离中原不复民易主百万貔貅宿沙渚倚楼望潮潮不来六帝同归一丘土人间废兴何代无谁能躭乐思艰虞良工不解冩无逸丹青却作观潮图【同上】
　　杨基题李嵩观潮图诗　君不见十五湖上月十八江上潮君王连日醉伐鼓复吹箫箫声忽如天上落大内临江起飞阁绣户朱楹十二阑嫔娥歳歳观潮乐潮水信有定日日来朝宗人心独不如而不思两宫两宫未雪耻屡下班师防白马素车神何不令天吴磔食大奸髓奸髓不可食国耻不可涤嗟尔江上潮虽雄复何益潮无益于人防潮徒损神横江鐡骑来三日飞埃尘厯数固有归尔潮胡不仁致令鸾凤雏戚戚悲残春春光浩无主花落随暮雨囘首几秋风旌旗又如许又如许君勿悲古来在德不在险一杯之潮安足竒【眉庵集】
　　张宁李嵩观潮图跋　四海惟浙江潮最险虽勇悍强厉如秦始皇者犹畏从峡中渡宋自庆厯以来杭海屡溢嘉定中潮冲盐官平野二十余里论者皆以畿甸切近为忧当时毎遇潮盛之时倾宫出观顾反以为太平乐事独不思建炎之初苗傅刘正彦因观潮起衅几危宗社而复甘心于此嗟夫晏安酖毒虽利害切身亦不暇自为谋况其兴复逺大之计哉
　　张思亷与二杨所题皆载本集谓李嵩之画嵩本钱唐人歴光宁理三朝画院待诏丹青藻绘宜有浮于世景者今所画畧无内家人物仪卫供帐与吴俗文身水之流惟空垣虚榭烟树凄迷平坡逺山上下与防樯相映而已披图中欲使人心目迟囘有感慨吊惜之怀无追扳壮浪之想嵩意匠经营情留象外岂亦逆见将来预存后鉴耶杜陵诗曰江头宫殿锁千门细柳新蒲为谁绿殆为此图咏也【方洲集】
　　顾景星追和玉笥生李嵩观潮图诗　吴山翠洗城头髙钱唐逺望翻秋涛君王黄屋临轩驻峯头玉殿连岧嶤朱绿树在云表石磴细路盘空磟夹城直接凤凰苑飞槛欲通乌鹊桥天空涛壮八月半雷奔雪歕三山遥大江超涌号罗刹万里倒吹来沃焦潮头蛮奴诡出没波心马争雄骁彩棚缘冈列市肆钿毂隘路相遮邀葛岭羣姫倾府出西湖此日停笙箫海门不记备走舸君臣半壁还宣骄翟衣徙倚扈步辇翚扇宛转随纎腰何如东京作元夕彷佛六院朝神霄铁瓮江鸣喇罕入金瓶酒尽英雄锁卷天恶飓避不得鳄啼浪哭厓山防天吴不灵海童怒蟠龙翥凤全萧条呜呼事徃不足吊何代不鼓防夷涛李嵩摹画到临本玉笥忼慨留长謡展图罢酒发长叹山风白昼生哀号【白茅堂集】
　　胡虚白题李嵩宋宫观潮图诗　月殿云倚碧霄江声昼动海鲜桥如何邉将屯师处三日钱唐不见潮【斗南诗集】
　　【按七脩类藁云宋宫观潮图在叶南屏家载张思亷杨亷夫张仁近三诗以玉笥集及张靖之跤考之知为李嵩笔也即仁宝偶未详尔珊瑚网亦收此图有张仁近杨基二诗而无张思亷杨亷夫或是后人割去】
　　明太祖髙皇帝题李嵩西湖图　朕闻杭城之西湖今古以为美赏人皆称之我亦聴闻未见一日阅李嵩之画见西湖图一幅其上皴山染水界画楼防冩人形而驾舟舫举棹擎桡飞防布网抛纶掷钩歌者音舞者旋管弦者则有笙觱篥其湖也汪洋汗漫致玩景者如是可不乐乎然斯湖之佳则佳矣于中昻君子卑小人不难见也夫君子之防湖当世泰之时乗舟于湖昼则推篷玩景极目遐观览佳气于胸中着以诗文黼黻皇猷夜则仰卧叶舟覩皓月而品琼箫乐其乐而歌世之清泰比狎小人者何若小人之逰防无知务声色耗赀财而酣饮无厌纵其欲而不絶是有破家荡产身乏衣食者多矣比君子逰何如于昻君子卑小人可不信乎【御制文集】
　　李嵩尧民击壤图在绢上着色人物卷首隶书尧民击壤四字中书舍人程洛书
　　李嵩尧民击壤图　右尧民击壤图相传韩滉本为南宋李嵩所摹嵩在画院最善界画昔人谓其折算无遗今观其人物各尽态度俨然太平气象信乎非滉不能作非嵩不能摩也文徴明题【珊瑚网】
　　郡城杨【一作汤】氏藏李嵩龙宫海藏图一【都穆鐡网瑚】
　　李嵩春社图都穆云吾乡崔静伯善鉴古画尝见嵩画村落之景村巫降神人有拜跪及环坐以饮联布障之一丐者曳囊乞食其侧人与丐食犬羣吠欲囓丐抵以杖有老人醉走媪曳之而归则诚春社图也【都穆鐡网瑚】张宁题李嵩小景诗　水西山外净无尘楼阁东风万树春独倚防干千里望半醒半醉是何人　台榭髙虚淡月明夜深风露起秋声无端别鹤伤人思调得瑶琴曲未成【方洲集】
　　陆深李嵩西湖图防　此卷购得之长安当是西湖图苐有蘓堤而无岳坟岂思陵时画耶或云李嵩手笔然无题识可考观其粉金题额非宋人不能书也予夙有山水之好颇留意钱唐之西湖昨岁出持浙宪舆舫往来若为己有既去而未能忘之今嘉靖戊戌腊日邂逅此幅恍如再到时适有山陵扈从之行表弟顾世安从旁赞赏以为人世等鸿雪耳正可卧逰神往槖中自合贮湖山也余笑曰吾老矣不复能有登临之兴傥遂归休得从二三子于江海之上左右图书以乐余年是卷也宁非余鉴湖之一曲耶聊记于此【陆俨山文集】
　　余有李嵩骷髅图团扇绢面大骷髅提小骷髅戱一妇人妇人抱一小儿乳之下有货郎担皆零星百物可爱【太平清话】
　　吴来庭李嵩骷髅图防　李嵩精工人物佛像观其骷髅图必有所悟能发本来面目意耳【顾氏画谱】
　　裱禙孙生家有人寄卖三官像三轴毎轴下有大方印曰姑蘓曹廸孙尝求鉴于石田翁翁云是李嵩笔曹氏葢收藏者【都穆鐡网瑚】
　　近日于洪静夫家见西湖图四幅欵云李嵩作寺观峯坞皆有标题工巧絶伦葢当时进御物也【西湖志余】
　　李嵩金谷图并楼阁图三轴士农工商图四轴【严氏书画记】李嵩鬭茶图柳塘聚禽图手卷【同上】
　　刘子大藏李嵩殿阁一轴绢素极精用意髙古是法唐人【东图元览】
　　余叅将有李嵩殿角一防龙舟一防【同上】
　　宋李嵩寒林聚雁图绢本立轴长三尺九寸濶二尺五寸焦墨乔柯双钩宻竹芦雁俱淡设色上有董文敏公标题下有黄琳藏印【江村销夏録】
　　熊明遇题李嵩春溪渡牛图诗　一自桃林放牧年几朝风雨稳深眠旧开南亩催春种新涨东溪咽暮烟野水照人骑背渡平芜隔岸跂蹄连李师最识农家趣画出苍苍芳艸天【录雪楼集】
　　王弇洲藏李嵩内苑图采莲图松下鼓琴松间醉卧霞岭扁舟风雨泊舟柳隂放棹刘阮天台髙阁燕思雪景诸册【珊瑚网】
　　李嵩内苑图或光尧德寿宫冷泉小景耶若以拟宣和延福诸位则大寂寥【弇洲山人续稿】
　　李嵩四迷图诗　四迷粉图谁所冩乃是钱唐之李嵩嵩当三朝应奉日防染人物尤精工建炎已后和议定岁聘杂沓金源东自兹民不识戈甲江南花草春融融寛衫大帽脩眉翁低头髙揖身鞠躬轻裘缓带竟莫顾姓名却倩长须通阿鬟双手防前起倾身送酒如当熊就中老奴増意气鲸吸不觉金尊空平康巷中月皎皎温柔鄕里花丛丛宝钗斜欹粉胸露如此良宵偏恼公蜀丝锦帐仙凡隔微见凌波罗袜弓更呼博塞相娱乐靓妆夹坐分青红玉盆投子呼五白百万一掷逡巡中锦裾绣袂金条脱瑶环瑜珥珠玲珑枭卢不成战屡北袒跣抱膝心冲冲两生格鬭气力雄手挟长剑星流虹白日横行都市里粗豪不数汉秦宫翠钿委地花狼籍哀情已多乐未终古人图史置左右善者可法恶者攻躭淫鬭博古所戒意匠彷佛箴规同小窻展卷増感慨嵩兮嵩兮何不图陈无逸兼豳风【袁华耕学斋诗集】
　　蘓坚
　　蘓坚焯之子善道释人物庆元间待诏【图绘寳鉴】
　　蘓坚画之传世者药师琉璃光如来像一文殊维摩四因缘图一宏济真神像一玉阙真人像一玉枢上真像二真诰事迹图八防仙图五【绘事备考】
　　梁楷
　　梁楷东平相羲之后善画人物山水道释鬼神师贾师古描冩飘逸青过于蓝嘉泰年间画院待诏赐金带楷不受挂于院中而去嗜酒自乐号曰梁风子院人见其精妙之笔无不敬伏但传世者皆草草谓之减笔【图绘宝鉴】梁楷撇捺折芦描【夷门广牍】
　　梁楷画之传世者孙子牝牡八变阵图一太乙三宫用兵阵图一章贤十二时云气图一世室明堂宗庙位次图一天蓬像一天猷像一天王图二罗汉像六钟馗图一【绘事备考】
