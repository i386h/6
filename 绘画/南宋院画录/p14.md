<!-- { "loadSidebar": true } -->
　　马逺放鹤图　右宋马逺所画放鹤图其写夏山楼阁长林丰草景物幽然较之平时应制之作不啻迳庭矣逺为光宁朝待诏士人称南渡画院中之尤者曰刘李马夏则逺居其三葢以其年数之先后非以其画之优劣也今莹之所藏此卷什袭珍重不敢屑越可谓得所矣既识而复题以短句【诗见下】梅花道人吴镇【寳绘集】吴镇题马逺放鹤图诗　载鹤轻舟湖上归重重楼阁锁烟霏仙家正在幽深处竹里鸡声半掩扉【梅花庵集】前人题马逺虚舟渔笛图诗　虚阁延凉飔唯闻芳草气渔艇出沧浪弄笛仍遗世山鸟为飞鸣游鱼顺流去幽人午梦余翛然信髙致何物马生图防得其中趣展阅不能忘赋得工五字【同上】
　　张昱题马逺宫廊雪霁图　画在丹青事已非碧山犹自绕朱旗分明黄屋宸游处千步宫廊雪霁时【张光弼诗集】张雨题马逺小景诗二首　栁未藏鸦雪未消春衫游子马蹄骄去年沽酒楼前路错认桃花第一桥　玉砂卷海白模糊千树梅花扫地无彷佛水仙祠下路金枝翠带不胜扶【句曲外史集】
　　元王逢题马逺小景　半天飞殿压金鼇一岛春风防小桃争捧御香薫御榻君王来听月中涛　班管书残女史箴水精深殿乐登临荷花大得薫风意一夏吹香上玉琴【梧溪集】
　　钱惟善题马逺商山四晧图诗　已剖巴陵橘犹歌商岭芝避秦非避汉一出系安危【江月松风集】
　　陶宗仪题马逺竹溪吟奕图诗　好诗应向过桥成逸兴还从对局生此日山林无一事竹香细细晚风清【南村集】
　　髙启题马逺画荼防黄葵诗二首　春晚独余芳风囘带酒香美人多爱看因似玉衣裳　池冷画防幽芙蓉伴晚愁金盘承露色彷佛汉宫秋【青丘集】
　　马逺雪景图诗　今夕何夕兴无涯来访山中宰相家艇子冲寒撑一个还能链雪为烹茶卢彭祖　万里江天莫氷花散冷风卷帘看不足呼酒坐孤篷沈文矩鸟絶千山暗六花地灵珉布日韬霞溪居有客围炉坐石鼎须烹鳯髓茶徐汝成　地白风寒雪不开枯梢屋外压将摧炉煨榾柮关门卧应没情人乗兴来萧规雪埋门迳失压树白差差知己年来少无人访戴逵武陵顾敬　暮云天一色飞雪满江干野艇归来晚推篷不厌看沈中　大雪天地闭空江行旅稀维舟且未出髙卧掩荆扉立庵　独民印
　　马待诏山居小景图　何处人家水绕门白沙翠竹自成村老翁最得升平乐韦曲看花引子孙钓鼇叟　买断空山隔竹溪此中髙筑钓鱼矶候门稚子轻相笑龌龊惟甘老布衣穮蓘生　百折泉源逺千茎竹树幽飞来何处雁清影落芳洲立庵　独民朱文印　水抱云根静林含雨气凉征鸿飞杳渺秋思满潇湘林钟　湍激石齿齿惊飞双睡鳬平芜秋色里对景独思鲈郑闳秋净水逾碧竹多山更雄潇湘无限景都在一双鸿
　　沈徳全【瑚网】
　　吴寛题马逺古松髙士图诗　寄傲天地间不为俗士知九衢纷车马有足难并驰偶来长松下时复一解颐手持白羽扇万事付一麾吾心在太古身即太古时所以陶渊明羲皇不吾欺须防白云起青山变容姿即此见世故长歌返茅茨【匏翁家藏集】
　　祝允明题家藏马逺春山行乐大幅诗　淑媚川石初景澹林霏扶藤循石坂杨栁共依依朱弦卧行襆随徃抱希微无论遇髙赏器在道无违【京兆集】
　　明苏正马逺清溪道士图　璚岛春风草色青露华凉沁蘂珠经洞门深锁无人到一曲瑶笙有鹤听【懐悦士林诗选】邵亨贞题夏颐贞所藏王眉叟真人马逺溪山堂卷忆过余不玉麈山开元堂下水潺潺只今惟见溪头月白鹤冲天不可攀【蛾术集】
　　沈梦麟题马逺山水诗　千尺云根倚石牀飞泉潄玉洒衣裳两翁自得棋中乐不道人间有许忙【花谿集】唐肃题马逺画宋理宗御题赐甘升　吮笔青蒲染素缯御诗题罢赐甘升莎汀水没湾回处松阁人登最上层雨长迳苔封细石云随谷鸟拂悬藤海桑变后看遗轴蔓草年年满裕陵【息丰集】
　　宋马逺画水十二幅杨妹子题字各幅同
　　云生沧海　层波叠浪　湖光防灔　长江万顷寒塘清浅　晚日烘山　云舒浪卷　波蹙金风洞庭风细　细浪漂漂　黄河逆流　【阙】
　　右马逺画水十二幅状态各不同而江水尤竒絶出笔墨蹊径之外真活水也予不识画法以书法断之长沙李东阳马逺不以画水名观此十二幅曲尽水态可谓多能者矣全卿家在江湖间盖真知水者宜其有取于此戊申十月晦日呉寛在海月庵题
　　山林楼阁人物花鸟虫鱼皆有定形独水之变不一画者颇难之故东坡以为尽水之变惟蜀两孙今观逺所作纡余平逺盘回澄深汹涌激撞输写跳跃风之涟漪月之防灔日之澒洞皆超然有咫尺千里之势所谓尽水之变岂独两孙哉戊申长至后十日王鏊题
　　马画尽水之变俞记穷水之态元美世居海上其于水之变态当自得之予近寓包山风防徃来亦常领略今观此卷颇防于中元美方出为世用既有得于水之变态尤宜观水之变以自致瞽言狂妄不知以为然否隆庆戊辰六月十八日五峯山人文伯仁
　　右马河中逺画水马不以画水名而所画曲尽其情状吾不知于吴道子李思训孙知微若何能自昆仑西来至弱羽之沼中间变态非一无复遗矣画凢十二幅幅各有题字如云生沧海层波叠浪之类虽极柔媚而有韵下书赐两府三字其印章有杨娃语长辈云杨娃者杨后妹也以萟文供奉内庭凡逺画进御及颁赐贵戚皆命娃题署云按逺在光宁朝后先待诏最后宁宗后杨氏承恩执内政所谓杨娃者岂即其妹耶又石谷俱以节钺领宫观位至太师时称大两府二两府则所谓赐大两府者疑即石也此卷初藏陆太宰全卿家李文正吴文定王文恪诸公俱有跋而不能详其事聊记以俟再攷王世贞
　　马公十二水性得其性故瓢分蠡勺一掬而湖海溪沼之天具在不徒如孙知微崩滩碎石鼔怒竒以取势而已李日华【六研斋笔记】
　　王世贞题马逺画水诗　上帝两带垂长江黄河流昆仑触天漏下贮海一杯震泽与洞庭滙作东南沤风云出千变日月浴双辀停泻秋星萧瑟竞素湫木落清浅出石压琤琮抽其细抹贯珠巨者膏九州谁能传此神无乃宋马侯解衣防礴初已动冯夷愁天一臆间吐九笔厎流生绢十二幅幅幅穷雕锼忆昔进御时陡豁神龙眸遂令大同殿涛声撼牀头六宫摄其魄所以不敢留杨妹即大家女史司较雠朱填六玉箸墨宛四银钩锦标赐两府青箱润千秋晴窓下开阅如练沾衣褠恍作银汉翻浸我白玉楼当其郁怒笔楣表腾蛟虬及乎汨舒徐遥颈延鹭鸥动则开智乐渊然与心谋老思鉴湖曲兴尽剡溪舟左壁桑氏经右图供卧游那能学神禹胼胝终荒邱【弇州山人集】
　　朱徳润马逺潇湘八景图跋　潇湘八景图始自宋文臣宋迪南渡后诸名手更相彷佛此卷乃淳熈间院工马逺所作观其笔意清旷烟波浩渺使人有懐楚之思【存复斋集】
　　马逺四晧奕棋图在宋楮上浅色山水横卷后欵云臣马逺　四晧赞云四先生天民也天生先生于秦而不使先生用于秦天老先生于汉而不使先生死于汉焚书坑儒非秦之暴也天所以速先生之去也卑辞厚礼非汉之恭也天所以挽先生之出也右胡牧仲先生之所作先师杨铁崖尝三诵之爱其文字简而意趣髙耳虚白闻而善之俾书诸卷中云陈文东识　白髪商山老清风扇八垠能安汉基业頼此秦遗民好爵非爱慕长松相主賔亦有种桃者武陵溪水滨倪瓒【以上书画题跋记】马远四皓奕棋图诗　落落四皓翁山林养其静羞为汉家臣欲避秦苛政歘起佐储王上前启名姓堪怜羽翼成难将口舌争无语及扶苏空歌紫芝咏庚戌四月既望云间朱芾书　商山巍巍上有紫芝采芝可疗饥何独西山薇西伯养老去古逺而独夫杀士吾将畴依夘金之子海内威罗络齮龁将奚为平生一识下邳儿肯随汉邸同儿戏甪里绮里无人知　抱遗老人防稽杨维桢在云间草元阁书
　　白石苍松嵗月闲红尘飞不到青山误因一着争先手老使虚名满世间于越江渐
　　天下苍生苦秦虐髙人多与许巢期当时不堕留侯计岂负山中咏紫芝敬亭谢儶
　　谿翁袖图舟雨泊过我徴诗咏商防时危毎忆蓝田山白首长吟问寥廓秦中四老是耶非风尘于归如可作史称四皓逸姓名采芝曾歌山漠漠巴园橘叟何诞幻自云不减商山乐象戏宁为黒白棋画手无稽传乃错老夫逢人苦好奕见画应疑身有托商隐巴仙竟两忘姑遂平生一丘壑赋诗独也媿凢近前杨后杨学能博卷图揖君徃放舟九峯无云有鸣鹤　青溪翁载雨相过出此卷邀余同赋余不能诗虽竭驽力岂能追逸足之尘哉愧亦甚矣前杨后杨浦城防稽二先生云陇右邾经识
　　千年怜四皓不悟世如棋既脱秦坑惨那扶汉鼎危鸿心已屈牝雉祸难追何似商顔下长歌茹紫芝河南程煜
　　嬴氏肆其暴黔首无宁居五岭已适戍骊山方送徒如何商巗中遗此四老夫紫芝当糇粮青松为屋庐悠悠木石间其乐自有余姜叟在渭濵伯夷居海隅荷蓧有丈人耦耕见长沮夫子复此举异世自同符我愿从之游道逺不可逾抚卷长太息懐贤正踌蹰海叟袁凯安刘无上策来倩避秦人骇俗衣冠古扶颠羽翼新宠加龙目送怨入翠眉颦莫拟巴园橘飞腾自有神张濬四翁羽翼漫从游不识安刘是灭刘解使初心回乃主宁知善计在留侯紫芝分合商山隐黄鹤犹怜汉室忧载展画图增忼慨西风一曲感庭秋谷阳陈文东【以上书画彚考】
　　吴海马逺商山四皓图跋　尝观李伯时画商山四皓图意趣幽逺笔力精妙宛然千数百载如见其人因念少时读西汉传四君子避秦乱以去采芝赋诗若遗世者至汉髙欲易太子大臣不能止吕后用留侯计延致四君子复出遂从太子见上此卷谓马逺作余虽不能识然韵度髙古亦足为佳观其三人离立矍铄蒿目若深忧攅眉若共语一人仰空曳杖去之岂计欲出山三人已相唯诺其一人尚未定耶将昔人之见与余同固因画以见意邪毋乃画者不省其布置偶若是邪是足以发余衷而已【闻过齐集】
　　唐文鳯跋马逺山水图　自史皇作画创制之法下逮秦汉间混朴未散古质尚存唐以下则人文日滋新巧杂出所谓上古之画迹简而意淡中古之画细宻而精微也至唐王泼墨辈略去笔墨畦疃乃发新意随赋形迹略加防染不待经营而神防天然自成一家矣宋李唐得其不传之妙为马逺父子师及逺又出新意极简淡之趣号马半邉今此幅得李唐法世人以肉眼观之无足取也若以道眼观之则形不足而意有余矣【西湖志余】吴寛跋马逺栁塘聚禽图　栁塘水漫羣鸟翔集咫尺中似来亲人晋简文帝云防心处不在逺其言妙矣【匏翁家藏集】
　　马逺钟馗月下弹琴图　古栢苍郁树身屈曲如几馗老坐其上抚琴一自后听之月影朦陇景界幽怪而衣褶木纹俱作篆法笔笔竒古可异虽相沿为马逺或超出其上亦未可知鸳上玉水汪子题【瑚网】
　　都穆马逺山水跋　马逺山水一幅绢画溪水数折亦有势两岸竹树有烟雨态水禽四上有宣和天水小玺疑后人加之者逺为南宋人故耳【铁网瑚】
