<!-- { "loadSidebar": true } -->
　　玉篇防竹篾也广韵篾竹　防防【音般】竹篇韵并云防篾也集韵防籛竹名又云防筡竹笢　筡【音书】竹　髙氏竹畧云自以下并出顾夷义训
　　莩竹出常徳桃源莩竹村
　　笛竹蕲春地志云笛竹生罗田县山中蕲竹亦生于此用以为簟按谢灵运山居赋注云昆山之竹任为笛黄帝时伶伦斩其厚均者吹之为黄钟之宫今蕲春所产固后出也
　　龙公竹罗浮山第三峯有竹大径七尺围长丈二谓之龙公竹常有鸾鳯栖宿图志云

<子部,艺术类,书画之属,竹谱>
　　钦定四库全书
　　竹谱卷七　　　　　　　　元　李衎　撰
　　绿者竹之常色其有或紫或黄或斑或晕亦若人有顔如渥丹羙如冠玉粟黄缯紫脂白瓜青者志操虽同表仪实异故作异色品
　　异色品
　　紫竹出江浙两淮今处处有之如筀竹澹竹苦竹或大或小但色有浅深通名紫竹有初绿而渐紫者有笋出即紫者世谓之真紫竹用之繖柄拄杖甚佳亦有制箫笛者根亦紫色节节匀停于马棰尤宜新安志曰紫竹斫之益繁谚云一年青二年紫三年不斫四年死行省掾苏善卿云静江义宁县猺洞中有一种悬崖而生每节有一白距大者可作杖小者中马棰生至下端却有三叶今湖湘闲吹笛者取紫竹膜贴之声防清亮越上人家紫方竹拄杖尤竒特宋景文公益部方物赞曰竹生三嵗色乃变紫伐榦以用西南之羙苏子由诗紫竹暗生岷岫笋此指蜀产而言周益公紫竹诗云曽到蓬山验异闻浮筠翻动雪披纷紫茎緑叶骚人句不在秋兰在竹君王子年拾遗记蓬莱山有浮筠之叶緑茎紫下有砂礰细如粉风至叶条翻起拂细砂如雪霰益公自注用其事也
　　穿竹出七闽山中漳州尤多形如澹竹正黑色大者爲繖柄爲杖小者爲扇柄絶佳其根能穿逺故名
　　角竹出越州诸山亦紫竹之类但色淡如牛角故名其质坚硬
　　篶竹一如紫竹但色正黑耳
　　晕竹出湘全间岭南安南皆有之竿类苦竹节长大小不等初竹青上生白苔花渐渐着竹上成斑及洗去苔靥紫褐斑晕层层间错殊可人意笋不入食品若他斑竹止一沁痕无疉晕也全州西猺洞中及郁林山中出者竹色正白斑花尤分明为上品桂海虞衡志谓之斑竹云桂林属县皆有之所记略同

　　赤钱竹　真珠竹　雨竹　云竹　清白竹　纹竹
　　右已上六种皆晕竹之类彼人但以斑花之似者輙取以名耳
　　冕竹出冕国中一节长二三尺大者如鸡鹅卵黄白二色天性圆直不待矫揉生枝处亦不凹窳斑花紫褐色疉晕重重中又有白晕彼人取为标鎗劲防无比小者中爲拄杖梁贡甫尚书奉使回尝将出三五茎予亲见之
　　斑竹处处有之其类蕃凡生斑花者皆是然斑花或大或小或匀或细皆不等或重晕或单晕色或深浅各随出产风土变易今越人以斑竹作牀椅及他器用颇雅士大夫多喜爱之
　　舎利王斑竹榦有虺文六帖云昔西域舎利王献乐有大小匏琴皆以虺文斑竹为之而取声于匏以合律道州斑竹生髙岩小于箭文如螺旋不杂
　　顾家斑竹述异记云姑苏之境有陆家白莲顾家斑竹亦犹花有魏紫姚黄之称
　　电斑竹出雷州地理志云雷州贡电斑竹即此物也箊竹出湖州亦斑竹也斑花不等极有佳者
　　苔竹寰宇记云信州贵溪水南流上源数十里生苔竹苔痕点晕状如瑑玉榦直可为杖
　　黄竹丛生与慈竹一类但成竿即黄色故名越州萧山县东三十里有黄竹山上有林竹色微黄状如刀削志云是范蠡遗鞭于此山生笋为林即此竹也晋安海物记云黄竹节紫而色黄笋可为葅
　　緑竹丛生浙东及七闽多有之极髙大其色深緑竹不堪用笋味极甘美日干饷逺人亦贵重之今漳州建寜浦城作緑笋干漳州者最佳
　　青竹与緑竹无异但色深青古谱名红鹊尾因笋得名樊宗师园记云一曰青士一曰红鹊尾东宫旧事云皇太子初拜供青竹簟竹扇各有差
　　白竹生江东西两广安南俱有之枝叶与澹竹同但笋出时箨叶纯白无赤色及斑花根甚长节又匀宻作马棰尤靭济源一种与淡竹同破作篾条色正白堪织笠亦名白竹晋安海物记曰白竹节白戴凯之竹谱曰赤白二竹还取其色白薄而曲赤厚而直沅澧所丰余邦鲜植注寻阳人呼为白木竹俗曰白鹿竹今白鹿竹别见
　　赤竹出沅澧间大同白竹但以其厚而坚笋箨正赤色故名或云即白木竹也燥时皮肉皆赤故名晋安海物记曰赤竹节直其本径尺
　　红竹赤竹之类色差淡红耳
　　乌竹生庆元等处山中大者五七寸围形状与龙须竹大同但笋出时乌紫色日干致逺味珍他笋不可及也乌防竹大同筀竹性不柔靭笋出时正黝色肉薄味羙可食
　　黄侯竹即水竹之类无甚大者色淡黄中作篾笋可食烟竹出江广闲形状一如水竹亦有如淡竹者但节髙而叶宻竿色淡緑成竹时节叶间便生黒煤苔若烟气薰灼然故名或亦名黑竹济源一种无黑煤色但破作篾色杂青黄不纯白故亦名烟竹杂用佳笋可食金竹生江浙闲一如淡竹髙者不过一二丈其枝榦黄浄如真金竹故名竺法真罗浮山疏曰罗浮山有竹色如黄金
　　金丝竹生湘潭间一名白丝竹一名刷丝竹本竹之类以其易活人多植于盆槛中至久不瘁竿上细黄数道如刷丝然故名志书抚州嵗贡金丝竹布

　　黄金间碧玉竹一与金竹同但枝节间凹处一道深緑越产以是名者又异详见后对青竹

　　碧玉间黄金竹亦同上但竿色全緑枝节间凹处一道黄

　　对青竹出西蜀今处处有之其竹节间青紫各半二色相映甚可爱昔蜀主孟昶作对青竹亭于蜀今嘉兴崇徳县寺中亦有之僧呼为二色竹黄休复云蜀川滕昌祐家有对青竹身黄色有一脉青节节相对故谓之对青也防稽续志云对青竹每节青黄左右相间越俗呼为黄金间碧玉又曰闪竹又曰间竹或云越闪竹即宋景文黄太史所谓对青竹宋公赞曰翠沟如画太史赋曰金碧其相

　　间青竹生江浙二广间处处有之歴阳尤多竹不甚大青黄节节间色故名

　　露青竹生蜀中节榦修直色正青顾况有露青竹杖歌云亭亭笔直无皱节摩捋形骸一条铁
　　斑鳜竹建安有之其斑花如鳜鱼之状春夏之交出笋美可食
　　白鳜竹建安城北沙洲所产夏笋甚美竹色微白以对斑鳜竹故得此名
　　青长枝竹七闽在处有之色青袅袅成丛为篾丈余必假火气则靭如藤湿则易腐
　　黄长枝竹亦出七闽实中而丛卑箁香可饮筎可入药功与淡竹叶同
　　黄陶竹见广南志
　　文竹生邵陵髙平县色正緑扶疎常随风委拂石床丝竹生蜀川滕昌祐家有之叶细而青茎痩而紫亦谓之墨竹
　　蔓竹生江广间皮青肉白如雪软靭可为索笋赤皮青肉白嘉禾人呼为蔓芽竹王子年拾遗记云岑华山在西海之西有蔓竹可为箫管吹若凤鸣礼斗威仪曰君乗木而王其政太平蔓紫脱为长生紫脱笋名也大竹生浯溪山中形叶即与夀竹同但成竹时竿变焦黄色性刚利可削作刀子用汲冡周书曰成王时路人献大竹孝经河图曰少室山大竹堪为甑釡此云大者或以形质而言非必浯溪所产同也
　　丹竹出海南道州泷中峭壁之上每节长可一丈或八九尺径不甚大袅袅摇空粉节上似有丹色心空肉薄舟人劈为百丈縴
　　毛斑竹出蕲州初伐时无斑花以灰汁渍之即见土人织为簟箔或笛管笋不堪食
　　白鹿竹亦名白竹又名遗竹出连州抱腹山为多茎色白节闲微有緑土人待出笋后陨箨放梢乃采之以灰煑水浸作竹布鞋或捶一节作箒谓之竹拂成布一疋才重数两
　　小白竹全似秋竹而色差白篾不如之韩丕诗云风韵晓生泉细细月华宵泛玉差差
　　玳瑁竹出湖州诸山中薛翊异物志曰竹似防藤斑驳如玳瑁
　　防竹戴凯之竹谱曰肃肃防飕飕横植擢秀初秋冬乃成竹今浙东沿海山中处处有之大如足指坚厚修直腹中白膜阑隔状如湿生衣初生时正紫色渐渐变红年老则色白也枝叶一如四季竹亦四季生笋可食生南康者未解箨时輙有细虫食其笋箨脱之后虫食处成赤纹类绣画者浙东人家多取为篱匀整可爱七闽山中尤多或名咸竹恐声讹也闽中记曰筨竹圆如指大可编藩篱筨即防也
　　盖竹戴凯之竹谱曰盖竹所生大域江南上宻防露下疏来风连隂接町竦散岗潭今产江浙山谷闲肌薄而色白去地七八尺枝叶婆娑如盖故名此竹动连顷畮人家庭院罕植之者
　　白篛竹在处有之茎小于箸叶如掌大而长
　　紫篛竹亦同但茎色黑紫耳
　　实心竹生云南记云实心竹斑驳殊好可为器用土人取以为枪榦胡牀永泰生者精于玳瑁可餙器物锦竹生蜀中顔色错杂如锦杜工部卜居濯锦江就韦续覔锦竹有锦竹亭亭出县髙之句即此竹也其修竦可见矣
　　防竹在处敷纷头有父文字林云防竹头有父文父文犹花文也
　　蒸竹竹记云防之丑也其文焕然
　　白乌竹亦有实心者盖之属见湘中赋
　　间道竹生两浙山中人家庭院亦有植之者竿如水竹节差宻叶如毛头竹颇痩长叶上有淡黄间緑细勒道五七行每丛或生至十四五叶呉兴周公谨知县其别业在杭一丛数本沈竹真家亦有之

　　鱼肠竹赞寜云今详鱼肠为名必象实而作其竹细而屈笋亦可食梁简文竹赋有鱼肠云母之名谓竹色如云母者名云母竹色如鱼肠者曰鱼肠竹昔欧冶子铸劎其四曰鱼肠盖精链之铁闇白而微青故以鱼肠之色比之赞寜以象竹之细屈恐非立名本防也
　　云母竹簜竹之巨者也濠梁图经云出钟离南四十里云母山山有云母石竹皮之色似之因以为名广志云大竹也生于交广梁简文竹赋有鱼肠云母之名浮筠竹王子年拾遗记曰生蓬莱山叶青茎紫风折之如钟磬之音

　　钦定四库全书
　　竹谱卷八　　　　　　　　元　李衎　撰
　　怪力乱神孔子所不语神道设教圣人亦不废考之竹类葢有变幻非常竒竒怪怪不可以理喻者故作神异品
　　神异品
　　化龙竹后汉费长房随壶公入山以竹杖与骑至家长房以杖投葛陂中顾见化为龙
　　莱公竹宋冦莱公凖贬于雷州死诏还葬洛阳过公安县民皆迎祭哭其丧斩竹挿地以挂纸钱焚之竹遂不根而生寻复成林邦人神之号曰相公竹因立其庙奉祀甚严刘贡父王乐道尝为刻石以纪其事倦防録所载与此略同东轩笔録云公赴雷州道出公安剪竹挿于神祠之前而祝之曰凖之心若有负朝廷此竹必不生若不负朝廷此枯竹当再生其竹果生予谓莱公宋贤相非罪而贬死百姓哀之丧还迎祭折竹悬纸忽尔生成人以为忠贞之感故异而祠之如笔録所载凡人之稍有知者亦必不为况莱公乎今不取李承之有诗云已枯断竹再成林【按三字原夲缺今从别夲补入】既殁贤公帝念深【按此句见别夲作天为忠贤眷独深】仆木偃禾如不起至今谁识大忠心冬生竹宋朱道诚字信中防丧父事母俞氏至孝俞多病道诚截髪求医俞卒葬于湘山景徳寺之左结庵守坟侧忽冬生瑞竹以盖其坟父老以状闻于州州闻于朝景祐四年有防赐道诚绢十疋米一斛仍令夲州存恤
