<!-- { "loadSidebar": true } -->
　　扶竹出武林山中与他竹无异但生笋时皆对抽并立有合欢之意司马温公云杭州广严寺有之相比而生举林皆然故有龙腾双角立鲸喷两须长之句僧惠律诗云饥残夷叔风姿痩泣尽娥英粉泪干賛寕云武林山西双竹寺中所产自永泰以来有之冯翊严诸为之记王子敬谱云防稽箭竹钱塘扶竹犹东方之扶桑两两并之而生谓之扶竹山海经注又以扶竹为笻竹未详
　　服伤竹江南诸郡徃徃有之大者五六寸围长二丈许其中实四月以后出笋味甚美枝叶与他竹亦类服伤之义未闻賛宁云大者五六寸围长二丈中实古人用以削弩箭四月笋美
　　扶南竹见番禺志
　　簜竹书禹贡篠簜既敷孔安国云簜大竹尔雅释草簜竹郭璞注竹别名仪礼曰簜在建鼓之间谓箫管之属尔雅防李廵曰竹节相去一丈曰簜孙炎曰竹阔节者曰簜笙箫之属固非大竹今此竹不同生岭南江广之间皆有之丛生极髙叶大且宻一丛有生至十八九叶者节上每茁小笋三箨破成枝中间一枝彷佛与本身等傍二枝亦麄大皆横出尤易植至秋根旁出大笋绵绵不絶隔年成竹或云擘下节间笋植之亦活江西人呼为横枝竹笋色甚白味甚佳名玉版笋过母梢极细长弯曲垂下如栁丝摇曵东坡自注其诗云海南勒竹每节生枝如竹竿大盖竹孙也今后卷有澁勒竹别见

　　他里竹生安南节如筀竹节间茁笋又如簜竹叶差细薄
　　镛竹出广南絶大内空节可容三升交广人持此以量出纳中有水甚清彻溪洞四月后水皆有毒惟此无毒土人陆行多饮用之至深冬则凝结如玉即天竹黄也疗风癎疾按竹黄名天竹者言其大也亦犹天麻天蓼如兎葵燕麦言其小也今人或冩作天竺之竺非也相迷竹生广州状与镛竹大同小异中亦有黄堪作丸治病力减于镛竹
　　竻竹一名棘竹一名答黎竹一名攡竹一名筥竹出广右两江安南尤多即刺竹也南方呼刺为竻大者二尺围肉厚几实中人破为弓材枝叶下垂自根至梢每枝节间对生二刺尖杪弯曲若钩人家环植为垣墙初植数茎作一丛三五年后枝蔓自相糺纒多钩刺虽鸡犬羔豚不能径入戴凯之竹谱曰棘竹骈深一丛为林根如推轮节若束针亦曰笆竹城固是任篾笋既食鬓髪则侵南方异物志曰棘竹有刺长七八丈大如瓮酉阳杂爼棘竹一名笆竹节有刺数十茎为丛南夷种以为城卒不可攻或自崩根出大如酒瓮纵横相承状如缲车笋食之落人齿按此棘竹即竻竹刺竹是也广志名攡竹岭表録异云刺竹枝上有刺南人呼为刺勒自根横生枝展转如织野火焚烧只燎细枝嫩叶至春复生转复牢宻邕州旧以刺竹为墙蛮蜑来侵不能入又新州旧无城绍兴间黄济来为守以竻竹环植之号竹城

　　由衙竹又名篱竹又名笆竹又名梧竹生安南一如猫头竹叶小如澹竹笋夏生可食每节间生三枝皆圆长坚厚初年上半散枝生亦自婆娑可喜渐渐年深近下生横枝皆作刺老则至梢皆有之龌龊可恶亦有小者径寸许竹与笋俱有刺可种为笆篱故名八九月笋生淡澁不可食南方草木状曰由梧竹吏民家种之长三四丈围一尺八九寸作屋柱出交趾按此或即由衙竹也左思吴都赋曰柚梧有篁【柚音由】注云由梧竹出交趾九真
　　防【音雹又音福】竹与由衙一种但实厚体小为梁柱佳笋味苦不可食异物志云防竹其大数围节间相去局促中实满坚强以为柱榱断截以为栋梁不加斤斧也答竹出安南节榦如苦竹坚厚圆正嵗久则变黄色生枝处亦不凹窳小枝圆长叶如淡竹有刺笋味苦不堪食
　　青皮竹一如答竹但差轻薄老亦有刺笋味苦不堪食钓丝竹二种生广右两江安南者祥符图经谓之竹大槩亦如簜竹但节间横枝细弱柔和垂下数尺飘然摇曵宛如钓丝故名又名摇枝竹又名摇丝【按此句原本脱去今从别本増入】亦深秋出笋隔年成竹笋过母时梢极细弱弯曲垂下叶世程闽中记云竹初生未抽叶其梢垂下状如钓丝是也山海经所谓嚣水之北多钩端竹者疑即此种成都简州谓之垂丝竹笋有毒不可食生浙东者节叶一如桃枝竹但梢极细弱作篾编织一如番藤愈细愈妙温州最多岭外代答云钓丝竹笋瘦而白于食品最佳或云无毒但能发痼疾黄休复云蜀川滕昌祐家有钓丝竹以其弱杪低而垂至地也亦可为钓竿

　　筤筜竹出广西两江安南亦有之形状与簜竹同但无大横枝叶差小锤破少肉多防纫如麻枲可索绳织屦篻竹出广西两江安南俱有之亦与簜竹大同枝叶细小其质坚厚堪为弓材及鎗左思吴都赋云篻簩有丛刘渊林注云篻竹大如防槿中实劲强交趾人锐之为矛甚利吴録曰日南有篥竹劲利堪为矛山海经注篥竹实中劲彊有毒锐以刺虎中之则死篥此作篻未详吴良辅竹书篻读若摽有梅之摽方言以为竹或又云即防竹一物而二名者也戴凯之竹谱曰防竹为矛称利海表槿乃其干刃即其杪生于日南别名惟篻已互见前防竹下亦畧着其同异矣
　　满心竹生广西阳朔山中枝叶一如篻竹但榦实无心故名湖湘之间亦有之笋味佳云南记曰云南有实心竹文采斑驳可为噐用唐僧清昼有实心竹杖诗按此或即满心竹是也
　　竹出处形状与簜竹同但横枝差小叶大隂宻略如萑苇最坚大可为屋柱笋味甘可食
　　簩竹出广右安南又名澁竹节长二尺余每节上半截麄澁如世所用沙纸人或削成错子可磨爪甲用乆刓滑以好醋浸少顷火炙干复澁矣其半即常竹江船篷箔多用之老者弥澁广志云竹任作笛笋味苦无肉不中食亦有止如笔管大者初成竹时亦可锤作麻用嵇含云出大秦国桂海虞衡志云两江有此类名思劳竹皮日休诗退公只傍苏劳竹移宴多随末利花苏劳或音讹也刘渊林云簩竹有毒夷人以刺兽者同异未详广韵簩竹一枝百叶有毒今百叶竹已别见崔徳符有澁竹诗
　　乌计竹生安南形状颇同簩竹但不澁节差短质坚而脆大者以充屋材止可为柱老者亦生刺
　　沙麻竹又名苏麻竹又名麄麻竹又名沙摩竹又名竹桂广之间在在有之大者围六七寸甚坚厚可作屋梁柱亦可为弓材种者钐其竿每截二尺许钉入土不逾月即生根明年长芽笋不三五年即成林或但斫节间茁笋植之亦生南粤志曰沙麻竹可为弓作弩谓之溪子弩戴凯之竹谱曰厥族之中苏麻特竒修榦平节大叶繁枝注云苏麻竹长数丈大者尺余围穊节多枝丛生叶大岭表録异云沙摩竹大如茶椀厚而空小一人擎一茎可为屋椽正此竹也土人又讹为司马竹嵇含南方草木状曰思摩竹大笋生其节笋既成竹春而笋复成节交广有之按思摩与沙摩稍近特其品异同未详
　　长枝竹出漳州山中丛生叶长丝之可为器皿
　　浮竹生湘全山中大者围约五六寸一节约长五尺许圆厚而虚软土人断取浄淘米装入以木塞之加于火上以蒸米熟为饭甚香美笋未出土时掘取以糟蔵之可饷逺极甘脆戴凯之竹谱曰浮竹亚节虚软厚肉临溪覆潦栖云防木洪笋滋肥可为防蓄注云长者六十尺肉厚而软节阔而亚生于水次五岭以北彭蠡以南有之笋甘脆顾夷义训曰竹有文
　　竹一名弦竹出湘全间其大与浮竹等节宻而厚坚壮可作屋椽柱八月采者不蛀亦微有斑花张得之云韵竹中有自然丝弦扣之则应促节声短阔节声长犹篁之韵
　　猫头竹一名猫弹竹处处有之江淮之间生者高一二丈径五六寸衡湘之间者径二尺许其节下极宻上渐稀枝叶繁细笋充庖馔絶佳此笋出时若近地坚硬或碍砖石则无间逺近但遇可出处即穿土而出犹狸首鑚隙无不通透故寓此名亦有髙丈许者下半特无枝叶庭院栽植枝叶扶踈清隂满地殊可爱恱然竹身下麄上细竿大叶小不宜图畵广中出者笋味不佳江西及衡湘间人入冬视地缝裂处掘之谓之冬笋甚美留不取至春亦腐朽别生春笋为竹福州人讹为麻头竹灵竹生蜀中大面山竹根如龙首耳角眉目天然而成见舆地纪胜

　　右自荡竹而下数种大同小异髙至数丈林梢茂宻或可休隂息影为藩为屏为弓为屦荐庖厨架屋室于世不为无用然多出横枝叶稠节宻态度鄙俗形状龌龊讵堪描畵虽欲自献于楮素之间不可得也如杜樊川所谓十万丈夫甲刃枞枞者但当被坚执锐呵卫拱立以就卒伍之列苟坐之髙车大驷之上而使众庶瞻望其顔容岂不笑且骇耶

　　钦定四库全书
　　竹谱卷六　　　　　　　　元　李衎　撰异形品下
　　龙须竹生两浙山谷间与猫头竹无异根下节不甚宻析为篾平细柔靭笋箨微红色斑差少味甚美但防滓颇多日干可致逺也
　　龙孙竹亦名龙须竹生辰阳山谷间髙不盈尺细仅如针凡所以为竹者无不具张得之谱云予顷过一朋旧家见盆池昆石上有小竹一竿长六寸许枝叶苍翠根旁别生二白须盘屈水中伸则长于榦五倍龙须之称疑出于此张南轩亦尝移寘石斛中暮春生笋森然可喜因赋诗云小竹如针能具体方春茁笋又堪怜者是也
　　茅竹一名竹在处有之似茅而小概节分眀宜与菖蒲并植于水石间
　　沉竹生延平山谷质重易沉削为小弩箭投水亦沉遇风不为欹侧射者取焉
　　鳯尾竹生江西一如筀竹但下边枝叶稀少至梢则繁茂摇摇如鳯尾故得此名

　　右鳯尾竹古人亦罕有者惟湖州余子清侍郎喜画此竹予家旧有二大幅今已赠人
　　笻竹又名扶竹又名扶老竹又名慈悲竹凡二种出西蜀广志云出广南卭都县近地一两节多屈折如狗脚状节极大而茎细痩髙节实中状若人剖俗谓之扶老竹山海经山多扶竹注云卭竹也髙节实中名扶老竹南中僧人取作拄杖甚佳然不可击掊击则随节断折故此亦谓之慈竹枝叶与常竹无异昔张骞西至大夏所见者也峨嵋山中一种细如箭榦人呼为佛拄杖竹游人防归置于佛所蜀都赋为□【音卭】竹又作防【音乃叶反】竹砚谱云西域以此竹节为砚

　　龙尾竹出云南每节止长二三寸枝短叶宻观之状如龙尾故名

　　筰竹出筰都今黎州是也其髙参天常起岚雾卭筰人穴山数十丈用此竹去节牝牡相衔为井谓之卓筒牝者为笕牡者名篊以取醎泉煮盐张得之谱云别出篊竹者恐非是
　　毬竹每于杭州街市人家见之植盆槛中髙不过一二尺下独竿上丛宻别无种类人力为之以笋初解箨时折去上梢则竿杪杂出小枝无数三二年后枝叶转宻盘郁圆如毬之状繁细可爱故名

　　寸金竹生郁林等处山中枝叶一如淡竹但节节匀宻相去二寸许从根至梢圆正冲直作钓竿黏竿最妙胡孙竹生江西吉赣在处有之与常竹同但节稍平中无隔碍儿童戏取作角吹之呜呜有声空通故也罗汉杖竹生绍熈府即古荣州也东有荣黎山山中产此屈曲如龙蛇之状

　　吊根竹又名扶根竹出温州沿海山中盖取钓丝竹根上有小枝叶者渐渐出土移入盆槛中以竹杖扶持悬起为几案之玩非别有种也

