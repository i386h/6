<!-- { "loadSidebar": true } -->
　　陈皓彭坚常粲常重胤吕嶤竹虔孙遇张询张南本麻居礼　张素卿陈若愚胡瓌子虔荆浩刁光胤尹继昭李洪度辛澄张腾张赞王浃　　
　　
　　　　五代九十一人
　　　　于兢赵岩　刘彦齐袁罗塞翁东丹王胡擢　胡翼王殷李羣　燕筠杜霄李玄应弟审　厉归真李霭之韦道丰朱简章王乔士郑唐卿关同支仲元梅行思郭干晖　锺隐郭权史琼　程凝王道古李坡唐垓王道求宋卓富玫左礼张南王伟黄延浩张质韩求李祝张图朱繇李升杜措杜子瓌杜弘义房从真宋艺高道兴阮知晦杜齯龟黄筌高从遇阮惟德杜敬安黄居宝赵元德赵忠义蒲师训蒲延昌张玫徐德昌周行通张玄孔嵩丘文播弟文晓赵才滕昌佑姜道隐杨元真董从晦张景思跋异王仁寿卫贤朱悰曹仲玄陶守立竹梦松丁谦何遇陆晃施璘贯休楚安传古第子岳阇黎智蕴德符
　　
　　
　　　　唐末二十七人
　　　　左全，蜀郡人，迹本儒家。世传图画，妙工佛道人物。宝历中，声驰宇内。成都长安画壁甚广，多效吴生之迹，颇得其要。有佛道功德、五帝、三官等像传于世。
　　
　　　　赵公佑，成都人，工画佛道鬼神，世称高绝。太和间已着画名。李德裕镇蜀，以宾礼遇之。改莅浙西，辟从莲幕。成都大慈、圣兴两寺，皆有画壁。
　　　　赵温其，公佑之子，绰有父风。成都寺观，多见其迹。
　　　　赵德齐，温其之子，袭二世之精艺，奇踪逸笔，时辈咸推伏之。光化中，诏许王建于成都置生祠，命德齐画西平王仪仗车辂、旌纛法物，及朝真殿上画后妃、嫔御，皆极精致。昭宗喜之，迁翰林待诏。辛显评温其与德齐，皆次公佑之品。
　　　　范琼、陈皓、彭坚三人，同时同艺，名振三川。大中初，复兴佛宇后，三人分画成都大慈、圣寿、圣兴、净众、中兴等五寺墙壁二百余间，各尽所蕴。淳化后两遭兵火，颇有毁废矣。辛显云：「范为神品，陈、彭为妙品。」仁显云：「范、陈为妙品上，彭为妙品。」尝见文潞公家坟寺积庆院，有移置壁画婆叟仙一躯，乃范琼所作。辛显评为神品，当矣。
　　　　常粲，成都人，工画佛道人物，善为上古衣冠。咸通中，路岩镇蜀，颇加礼遇。有《孔子问礼》、《山阳七贤》等图，并立释迦、女祸、伏羲、神农、燧人等像传于世。
　　常重胤，粲之子，妙工写貌。僖宗朝为翰林供奉。尝写僖宗御容及名臣真像，得其神彩。亦尝于宝历寺画请塔
　　
　　天王，至妙。
　　　　吕嶤、竹虔，并长安人，工画佛道人物。僖宗朝为翰林待诏，广明中扈从入蜀。长安、成都，皆有画壁。
　　　　孙遇，自称会稽山人，志行孤洁，情韵疎放。广明中，避地入蜀，遂居成都。善画人物、龙水、松石、墨竹，兼长天王鬼神。笔力狂怪，不以傅彩为功。长安、蜀川，皆有画壁，实奇迹也。初名位，后改名遇。亦有图轴传于世。仁显评逸品。
　　　　张询，南海人，避地居蜀。善画吴山楚岫，枯松怪石。中和间，尝于昭觉寺大悲堂后画三壁山川，一壁早景、一壁午景、一壁晚景，谓之三时山，人所称异也。亦有山水卷轴传于世。
　　　　张南本，不知何许人，工画佛道鬼神，兼精画火。尝于成都金华寺大殿画八明王。时有一僧，游礼至寺，整衣升殿，骤覩炎炎之势，惊怛几仆。时孙遇画水，南本画火，水火之形本无定质，惟于二子，冠绝古今。又尝画宝历寺水陆功德，曲尽其妙。后来为人模写，窃换真迹，鬻与荆湖商贾，今所存者多是伪本。别有《勘书》、《诗会》、《高丽王行香》等图传于世。
　　　　麻居礼，蜀人，师张南本。光化、天复间，声迹甚高。资、简、邛、蜀，甚有其笔。
　　　　道士张素卿，简州人，少孤贫落魄，长依本郡三清观项挂。善画道门尊像、天帝星官，形制奇古，实天授之性也。尝于青城山丈人观画五岳、四渎、十二溪女等，兼有《老子过流沙》、并《朝真图》、八仙、九曜、十二真人等像，传于世。
　　道士陈若愚，左蜀人，师张素卿，得其笔法。成都精
　　
　　思观有青龙、白虎、朱雀、玄武四君像。
　　　　胡瓌，范阳人。工画蕃马，虽繁富细巧，而用笔清劲。至于穹庐、什器、射猎、生死物，靡不精奇。凡画驼马鬃尾、人衣毛毳，以狼毫缚笔疏渲之，取其纤健也。有《阴山》、《七骑》、《下程》、《盗马》、《射鵰》等图传于世。子虔，有父风。
　　　　荆浩，河内人，博雅好古。善画山水，自撰《山水诀》一卷。为友人表进，秘在省阁。常自称洪谷子。语人曰：「吴道子画山水，有笔而无墨；项容有墨而无笔。吾当采二子之所长，成一家之体。」故关同北面事之。有《四时山水》、《三峯》、《桃源》、《天台》等图传于世。
　　　　刁光胤，长安人，天复中避地入蜀。工画龙水、竹石、花鸟、猫兔。黄筌、孔嵩，皆门弟子。尝于大慈寺承天院内窗边小壁四堵上画四时花鸟，体制精绝。后黄居寀重装饰之，亦有图轴传于世。
　　　　尹继昭，不知何许人。工画人物、台阁，世推绝格。有《移新丰》、《阿房宫》、《吴宫》等图传于世。
　　　　李洪度，成都人，工画佛道人物，名振当时。成都大慈寺三学院等处有画壁。
　　　　辛澄，不知何许人。成都大慈寺泗州堂有僧伽像及普贤阁下有五如来像。
　　　　张腾，不知何许人。工画佛道杂画，描作布色，颇穷其妙。成都兴圣寺有画壁。
　　　　张赞，河阳人，工画佛道人物。洛中有寺壁。
　　　　王浃，不知何许人。工画人物。钱忠懿家有《导引图》。
　　
　　　　五代九十一人
　　　　梁相国于兢，善画牡丹。幼年从学，因覩学舍前槛中牡丹盛开，乃命笔仿之。不浃旬，夺真矣。后遂酷思无倦，动必增奇。贵达之后，非尊亲旨命，不复含毫。有人赠诗曰：「看时人步涩，展处蝶争来。」有写生全本《折枝》传于世。
　　　　梁驸马都尉赵岩，善画人马。挺然高格，非众人所及。有《汉书西域传》、《骨贵马》、《小儿戏舞》、《钟馗》、《弹棋》、《诊脉》等图传于世。
　　　梁左千牛卫将军刘彦齐，善画竹，颇臻清致。有《风折竹》、《孟宗泣竹》、《湘妃》等图传于世。人物多假胡翼之手。
　　　　后唐侍卫亲军袁，河南登封人。善画鱼，谨密形以，外得噞喁游泳之态。有轴卷传于世。
　　　　罗塞翁，钱尚父时为吴从事，钱塘令隐之子，善画羊，世罕有其迹。唯余杭陆家曾收一卷，精妙卓绝，后归孙元规家矣。
　　　　东丹王，契丹天皇王之弟，号人皇王，名突欲。后唐长兴二年投归中国，明宗赐姓李，名赞华。善画本国人物鞍马，多写贵人酋长，胡服鞍勒，率皆珍华。而马尚丰肥，笔乏壮气。
　　　　胡擢，不知何许人。善状花鸟，气韵甚高。博学能诗，飘然有物外之志。常谓其弟曰：“吾思苦于三峡闻猿。”（擢有《三峡闻猿赋》，人多脍炙）。又常吟曰：“瓮中每酝逍遥乐，笔下闲偷造化功。”其高情逸兴如此。有《鸂囗图》、《全株石榴》、《四时翎毛》、《折枝》等传于世。
　　
　　　　胡翼，字鹏云。工画佛道人物，至于车马楼台，无施而不妙。赵岩都尉颇礼遇之，常延致门馆。有《秦楼》、《吴宫》、《盘车》、《洗马》、《回纹》、《丰稔》等图传于世。时多求借自古名笔，手自传模，装成卷轴。后题云：「安定鹏云记」。
　　　　王殷，工画佛道士女，尤精外国人物。与胡翼并为赵岩都尉所礼，他人无及也。有《职贡》、《游春士女》等图、并粉本佛像传于世。
　　　　李羣，工画人物，为时所称。有《玄中法师像》、《孟说举鼎》、《赤松子》、《八戒》、《醉客》等图传于世。
　　　　燕筠，工画天王，独跻周昉之妙。有卷轴传于世。
　　　　杜霄，工画士女，富于姿态，妙得周昉之旨。有《秋千》、《扑蝶》、《吴王避暑》等图传于世。
　　　　李玄应洎弟审，并工画蕃马，专学胡瓌。有《放马》白本、《胡乐》、《饮会》、《弗林》等图传于世。
　　　　道士厉归真，异人也，莫知其乡里。善画牛、虎，兼工鸷禽、雀、竹，绰有奇思。惟着一布裘，入酒肆如家，每有人问其所以，辄大张口茹其拳而不言。梁祖召问云：「君有何道理？」归真对曰：「衣单爱酒，以酒御寒，用画偿酒，此外无能。」梁祖然之。尝游南昌信果观，有三官殿夹纻塑像，乃唐明皇时所作，体制妙绝。常患雀鸽粪秽其上，归真乃画一鹞于壁间，自是雀鸽无复栖止。有《渡水牧牛》、《牛》、《虎》、《鹞子》、《柘竹》、《野禽》等图传于世。
　　　　李霭之，华阴人。工画山水寒林，有江乡之思。邺帅罗中令厚礼之，为建一亭为援毫之所，名金波亭。时号金波李处士也。有《卖药》、《修琴》、《归山图》、《野人荷酒》、《寒林》并山水卷轴传于世。
　　
　　　　韦道丰，江夏人，善画寒林。逸思奇僻，不拘小节。当代珍之，请揖不暇。然经岁月，方成一图，成则惊人，故世罕有真迹。
　　　　朱简章，工画人物、屋木。有《禹治水》、《神仙传》、《胡笳十八拍》、《凤楼十八怨》、《烟波渔父》等图传于世。
　　　　王乔士，工画佛道人物，尤爱画地藏菩萨、十王像。凡有百余本传于世。
　　　　郑唐卿，工画人物，兼长写貌。有《梁祖名臣像》并故事人物传于世。
　　　　关同一名穜，又王文康家图上题云童，长安人，工画山水。学从荆浩，有出蓝之美。驰名当代，无敢分庭。「叙论」卷中具述。有《赵阳山居》、《溪山晚霁》、《四时山水》、《桃源早行》等图传于世。
　　　　支仲元，凤翔人，工画人物。有《老子诫徐甲》、《萧翼赚兰亭》、《商山四皓》等图传于世。
　　　　梅行思或云再思，江夏人，工画斗鸡，名闻天下。最著者是陈康肃家《笼鸡》一轴，号为神绝。兼工人物，有《十才子》、《河岳精灵集》、《举人过关》、《谢女咏梅》、《寇豹骑牛》等图传于世。
　　　　郭干晖将军，北海人。工画鸷鸟杂禽、疎篁槁木。格律老劲，巧变锋出，旷古未见其比。有《秋郊鹰雉》、并《逐禽鹞子》、《架上鹞子》等图传于世。
　　锺隐，天台上人，工画鸷禽竹木。师郭干晖，深得其旨。干晖始秘其笔法，隐变姓名趋汾阳之门，服勤累月，干晖不知其隐也。隐一日缘兴于壁上画鹞子一只，人有报干晖者，干晖亟就视之，且惊曰：「子得非锺隐乎？」隐再拜，具道所以。干晖喜曰：「孺子可教也！」乃遇之文席，以讲画道
　　
