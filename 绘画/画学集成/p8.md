<!-- { "loadSidebar": true } -->
　　转注，假借，皆苍颉之遗法也。洎乎有虞作绘，绘画明焉。既就彰施，仍深比象，于是礼乐大阐，教化繇兴。故能揖让而天下治，焕乎而词章备。广雅云：画，类也。尔雅云：画，形也。说文云：画，畛也。象田畛畔，所以画也。释名云：画，挂也，以彩色挂物象也。故鼎钟刻则识魑魅而知神奸，旃章明则昭轨度而备国制，清庙肃而尊彝陈，广轮度而疆理辨。以忠以孝，尽在于云台；有列有勋，皆登于麟阁。见善足以戒恶，见恶足以思贤。留乎形容，式昭盛德之事；具其成败，以传既往之踪。记传所以叙其事不能载其容，赋颂有以咏其美不能备其象，图画之制所以兼之也。故陆士衡云：丹青之兴，比雅颂之述作，美大业之馨香。宣物莫大于言，存形莫善于画，此之谓也。善哉曹植有言曰：观画者见三皇五帝莫不仰戴，见三季异主莫不悲惋，见篡臣贼嗣莫不切齿，见高节妙士莫不忘食，见忠臣死难莫不抗节，见放臣逐子莫不叹息，见淫夫妒妇莫不侧目，见令妃顺后莫不嘉贵，是知存乎鉴戒者图画也。昔夏之衰也，桀为暴乱，太史终抱画以奔商。殷之亡也，纣为淫虐，内史挚载图而归周。燕丹请献，秦皇不疑；萧何先收，沛公乃王。图画者，有国之鸿宝，理乱之纪纲。是以汉明宫殿，赞兹粉绘之功；蜀郡学堂，义存劝戒之道。马后女子，尚愿戴君于唐尧；石勒羯胡，犹观自古之忠孝。岂同博弈用心，自是名教乐事。余尝恨王充之不知言，云人观图画上所画古人也，视画古人如视死人，见其面而不若观其言行。古贤之道，竹帛之所载灿然矣，岂徒墙壁之画哉。余以此等之论，与夫大笑其道、诟病其儒、以食与耳、对牛鼓簧又何异哉!
　　
　　叙画之兴废
　　
　　图画之妙，爰自秦汉，可得而记，降于魏晋，代不乏贤。洎乎南北，哲匠间出，曹、卫、顾、陆擅重价于前，董、展、孙、杨垂妙迹于后。张、郑两家高步于隋室，大安兄弟首冠于皇朝。此盖尤所炬赫也，世俗知尚者。其馀英妙，今亦殚论。汉武创置秘阁，以聚图书，汉明雅好丹青，别开画室，又创立鸿都学，以集奇艺，天下之艺云集。及董卓之乱，山阳西迁，图画缣帛，军人皆取为帷囊，所收而西，七十馀乘，遇雨道艰，半皆遗弃。魏晋之代，固多藏蓄，胡寇入洛，一时焚烧。宋齐梁陈之君雅有好尚，晋遭刘曜，多所毁散，重以桓玄，性贪好奇，天下法书名画必使归己。及玄篡逆，晋府真迹，玄尽得之。何法盛晋中兴书云：刘牢之遣子敬宣诣玄请降，玄大喜，陈书画共观之。玄败，宋高祖先使臧喜入宫载焉。南齐高帝，科其尤精者，录古来名手，不以远近为次，但以优劣为差，自陆探微至范惟贤四十二人，为四十二等二十七秩三百四十八卷，听政之馀，旦夕披玩。梁武帝尤加宝异，仍更搜葺。元帝雅有才艺，自善丹青，古之珍奇，充牺内府。侯景之乱，太子纲数梦秦皇更欲焚天下书，既而内府图画数百函果为景所焚也。及景之平，所有书皆载入江陵，为西魏将于谨所陷。元帝将降，乃聚名画法书及典籍二十四万卷，遣后阁舍人高善宝焚之。帝欲投火俱焚，宫嫔牵衣得免。吴越宝剑并将斫柱令折，乃叹曰：萧世诚遂至于此，儒雅之道，今夜穷矣。于谨等于煨烬之中收其书画四千馀
　　
　　轴，归于长安。故颜之推观我生赋云：人民百万而囚虏，书史千辆而烟扬。史籍已来，未之有也，溥天之下，斯文尽丧。陈天嘉中，陈主肆意搜求，所得不少。及隋平陈，命元帅记室参军裴矩、高颀收之，得八百馀卷。隋帝于东京观文殿后起二台，东曰妙楷台，藏自古法书，西日宝迹台，收自古名画。炀帝东幸扬州，尽将随驾，中道船覆，大半沦弃。炀帝崩，并归宇文化及。化及至聊城，为窦建德所取，留东都者，为王世充所取。圣唐武德五年，克平僭逆，擒二伪主，两都秘藏之迹，维扬扈从之珍，归我国家焉。乃命司农少卿宋遵贵载之以船，溯河西上，将致京师，行经砥柱，忽遭漂没，所存十亡一二。国初内库只有三百卷，并隋朝以前相承，御府所宝。太宗皇帝特所耽玩，更于人间购求。天后朝，张易之奏召天下画工修内库图画，因使工人各推所长，锐意模写，仍旧装背，一毫不差。其真者多归易之，易之诛后，为薛少保稷所得。薛殁后，为岐王范所得。玄宗弟，谥惠文太子。王初不陈奏，后惧，乃焚之。时薛少保与岐王范、石泉公王方庆家所蓄图画皆归于天府。禄山之乱，耗散颇多，肃宗不甚保持，颁之贵戚，贵戚不好，鬻于不肖之手。物有所归，聚于好事之家。及德宗艰难之后，又经散失，甚可痛也。自古兵火亟焚，江波屡斗，年代浸远，失坠弥多。倘时君之不尚，则阙其搜访；非至人之赏玩，则未辨妍媸。所以骏骨不来，死鼠为璞。嗟乎，今之人众艺鲜至，此道尤衰，未曾误点为蝇，惟见无成类狗。彦远家代好尚，高祖河东公、曾祖魏国公相继鸠集名迹。先是魏国公与司徒淠公李勉并佐霍国公关内三军幕府王思礼，霍公平定两京，魏公之策也。魏公与开公因其同寮，
　　
　　遂成久要，并列藩阃，齐居台衡，雅会襟灵，琴书相得。开公博古多艺，穷精蓄奇，魏晋名踪，盈于箧笥。许询、浼少，经年共赏山泉；谢傅、戴逵，终日惟论琴画。汧公任南海日，于罗浮山得片石，汧公子兵部员外郎约又于润州海门山得双峰石，并为好事所宝，悉见传授。又汧公手斫雅琴，尤佳者日响泉，日韵磬。汧公在滑州，魏公在西川，金玉之音，山川亡间，尽缄瑶匣，以表嘉贶。西川幕客司空曙赋曰：白雪高吟际，青霄远望中。谁言路遐旷，宫徵暗相通。时汧公并寄重宝，琴解及琴荐咸在焉。大父高平公与爱弟主客员外郎，彦远叔祖，名谂。及汧公爱子缵、祠部郎中缵弟约，兵部员外郎，字存博。更叙通旧，遂契忘言，远同庄、惠之交，近得苟、陈之会。大门请缵为判官，约与主客皆高谢荣宦，琴尊自乐，终日陶然，士流企望莫及也。繇是万卷之书尽归王粲，一厨之画惟寄桓玄。李兵部又于江南得萧子云壁书飞白萧字，匣之以归洛阳，授余叔祖，致之修善里，构一亭，号曰萧斋。王涯相倚权势负之而趋，太和末为乱兵所坏。其萧字本末，具余所撰法书要录中。元和十三年，高平公镇太原，不能承奉中贵，为监军使内官魏弘简所忌，无以指其瑕，且骤言于宪宗曰：张氏富有书画。遂降宸翰，索其所珍。惶骇不敢缄藏，科简登时进献。乃以锺、张、卫、索真迹各一卷，二王真迹各五卷，魏晋宋齐梁陈隋杂迹各一卷，顾、陆、张、郑、田、杨、董、展洎国朝名手画合三十卷，表上曰：伏以前代帝王，多求遗逸，朝观夕览，收鉴于斯。陛下睿圣钦明，凝情好古，听政之暇，将以怡神。前件书画，历代共宝，是称珍绝。其陆探微萧史图，妙冠一时，名居上品，所希睿鉴，别赐省览。又别进玄宗马射真图，永宝府司马陈闳画。表曰：玄宗天纵神武，艺冠前王，凡所游畋，必存绘事。岂
　　
　　止云梦殪兕，楚人美旌盖之雄；浔阳射蛟，汉史称舳舻之盛。前件图，臣瞻奉先灵，素所宝惜。陛下旁求珍迹，以备石渠，祖宗之美，敢不献呈。掌书记监察御史李德裕制词。手诏答曰：卿庆传台铉，业嗣弓裘，雄词冠于一时，奥学穷乎千古。图书兼蓄，精博两全。别进玄宗马射真图，恭获披捧，瞻拜感咽，圣灵如临。其锺、张等书，顾、陆等画，古今共宝，有国所珍。朕以视朝之馀，得以寓目，因知丹青之妙，有合造化之功，欲观象以省躬，岂好奇而玩物。况烦章奏，嘉叹良深。其书画并收入内库，世不复见。其馀者，长庆初，大父为内贵魏弘简门人宰相元稹所挤，出镇幽州，遇朱克融之乱，皆失坠矣。非戎虏所爱，及事定，颇有好事购得之。彦远时未龀岁，恨不见家内所宝，其进奉之外，失坠之馀，存者才 '轴而已。虽有豪势，莫能求旃，嗟尔后来，尤须靳固。宜抱漆书而兴叹，莫将菜柿以藩身。聊因暇日，编为此记，且撮诸评品，用明乎所业，亦探于史传，以广其所知。后汉孙畅之有述画记，梁武帝，陈姚最、谢赫，隋沙门彦淙，唐御史大夫李嗣真、秘书正字刘整、著作郎顾况，并兼有画评，中书舍人裴孝源有书录，窦蒙有画拾遗录，率皆浅薄漏略，不越数纸。僧淙之评，最为谬误，传写又复脱错，殊不足看也。如宋朝谢希逸、陈朝顾野王之流，当时能画，评品不载，详之近古，遗脱至多。盖是世上未见其踪，又述作之人不广求耳。呜呼，自古忠孝义烈湮没不称者曷胜记哉，况书画耶圣唐至今二百三十年，奇艺者骈罗，耳目相接，开元、天宝其人最多。何必六法俱全，六法解在下篇但取一技可采。谓或人物，或屋宇，或山水，或鞍马，或鬼神，或花鸟，各有所长。自史皇至今大唐会昌元年，凡三百七十二人，编次无差，铨量颇定。此外
　　旁求错综，心目所鉴，言之无隐，将来者能撰述其或继之。时大中元年，岁在丁卯。
　　
　　叙自古画人姓名自轩辕至唐会昌凡三百七十二人
　　
　　 略
　　
　　论画六法
　　
　　昔谢赫云：画有六法，一曰气韵生动，二曰骨法用笔，三曰应物象形，四曰随类赋彩，五曰经营位置，六曰传模
