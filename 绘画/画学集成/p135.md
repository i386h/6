<!-- { "loadSidebar": true } -->
　　和墨树木之阴阳，山石之凹凸，处于诸色中，阴处凹处俱宜加墨，则层次分明，有远近向背矣。若欲树石苍润，诸色中尽可加以墨汁，自有一层阴森之气浮于丘壑间。但硃色只宜淡着，不宜和墨。
　　绢素
　　古画至唐初皆生绢，至周。財、韩干后方以热汤半熟人粉，捶如银板，故人物精彩入笔。今人收唐画，必以绢辨，见文麄便云不是唐，非也。张僧繇画，阎立本画，世所存者皆生绢。南唐画皆麄绢。徐熙绢或如布。宋有院绢，勺净厚密；有独梭绢，细密如纸，阔至七八尺。元绢类宋。元有宓机绢，亦极匀净，盖出吾禾魏塘宓家，故名。赵子昂、盛子昭多用之。明绢内府者亦珍等宋织。古画绢淡墨色却有一种古香可爱。破处必有鲫鱼口，连有三四丝，不直裂也，直裂者伪矣。
　　矾法
　　绢用松江织者，不在铢两重，只拣其极细如纸而无跳
　　
　　字碑为是。
　　炼碟
　　凡颜色碟子，先以米泔水温温煮出，再以生姜汁及酱涂底下，入火煨炖，永保不裂。
　　洗粉
　　凡画上用粉处霉黑，以口嚼苦杏仁水洗之一二遍，即去。
　　揩金
　　凡金笺金扇上有油，不可画，以大绒一块揩之，即受墨矣。用粉揩固去油，但终有一层粉气。亦有用赤石脂者，终不若大绒之为妙也。
　　矾金
　　凡金笺金起难画，及油滑胶滚画不上者，但以薄薄轻矾水刷之，即好画矣。如好金笺画完时，亦当上以轻矾水，则付裱无进裂粘起之患。
　　
　　
　　南田画跋
　　《中国书画全书》第七册页葛氏啸园本
　　
　　题画赠王季子
　　深林积翠中置溪馆焉。千崖瀑泉奔雷回旋。其下常如风雨，隐隐可听。墨华蒸云，目作五色，欲坠人衣。便当呼黄竹黄子同游，于此间掇拾青翠，招手白云。正不必藐姑汾水之阳，然后乐而忘天下也。
　　
　　雪图
　　今人画雪，必以墨渍其外，粉刷其内。惟见缣素间着纷墨耳，岂复有雪哉！偶论画雪，须得寒凝凌竞之意。长林深峭，礀道人烟，摄入浑茫，游于沕穆。其象凛冽，其光黯惨。披拂层曲，循境涉趣。岩气浮于几席，劲飙发于豪末。得其神迹，以式造化。斯喻于雪矣。
　　
　　题月季小帧
　　南田篱下月季，较他本稍肥，花极丰腴，色丰态媚，不欲使芙蓉独霸霜国。予爱其意能自华擅于零秋。戏为留照。
　　
　　题石谷叔明小帧
　　偶过徐氏水亭见此帧乃为金沙潘子所得既怪叹且妒甚不对赏音牙徽不发岂西庐南田之矜赏尚不及潘子哉。米颠据舷而呼洵是可人韵事真足效也。但未知王山人他日见西庐南田何以解嘲。
　　
　　题叔明画
　　黄鹤山樵得董源之郁密，皴法类张颠草书，沉著之至，仍归飘渺。予从法外得其遗意，当使古人恨不见我。
　　
　　题牡丹
　　徐熙画牡丹，止于笔墨随意点定，略施丹粉，而神趣自足，亦犹写山水取意到笔随耳。
　　
　　题画
　　东坡于月下画竹，文湖州见之大惊，盖得其意者，全乎天矣，不能复过矣。秃管戏拈一两折，生烟万状，灵气百变。
　　
　　朱栏白雪夜香浮，即赵集贤夜月梨花。其气韵在点缀中，工力甚微不可学。古人之妙，在笔不到处。然但于不到处求之古人之妙，又未必在是也。
　　
　　云林通乎南宫，此真寂寞之境，再着一点便俗。
　　
　　文徵仲述古云：看吴仲圭画，当于密处求疏；看倪云林画，当于疏处求密。家香山翁每爱此语，尝谓此古人眼光铄破四天下处。余则更进而反之曰：须疏处用疏，密处加密。合两公神趣而参取之，则两公参用合一之元微也。
　　
　　笔笔有天际真人想，一丝尘垢，便无下笔处。
　　
　　古人笔法渊源，其最不同处，最多相合。李北海云：似我者病。正以不同处同，不似求似。同与似者，皆病也。
　　香山翁曰：须知千树万树，无一笔是树；千山万山，无一笔是山；千笔万笔，无一笔是笔。有处恰是无，无处恰有，所以为逸。
　　
　　北苑正锋，能使山气欲动，青天中风雨变化。气韵藏于笔墨，笔墨都成气韵，不使识者笑为奴书。
　　
　　巨然行笔如龙，若于尺幅中雷轰电激，其势从半空掷笔而下，无迹可寻。但觉神气森然，洞目不知其所以然也。
　　
　　陆天游、曹云西渲澹之色，不复着第二笔。其苔法用石竹三四点掩映，使通幅神趣，通幅墨光俱出，真化境也。、
　　
　　题雪图
　　雪霁后，写得天寒木落，石齿出轮，以赠赏音。聊志我辈浩荡坚洁。
　　
　　论画
　　画有用苔者，有无苔者。苔为草痕石迹，或亦非石非草。却似有此一片，便应有此一点。譬之人有眼，通体皆灵。究竟通体皆灵，不独在眼，然而离眼不可也。
　　
　　题迂翁
　　题迂翁迂翁之妙会在不似处其不似正是潜移造化而与天游。此神骏灭没处也近人只在求似。愈似所以愈离可与言此者鲜矣
　　
　　陶徵士云：“饥来驱我去。”每笑此老皇皇何往乎？春雨扃门，大是无策，聊于子久门庭乞一瓣香。东坡谓：饥时展看，还能饱人。恐未必然也。
　　
　　风雨江干，随笔零乱，飘渺天倪，往往于此中出没。
　　
　　竹树交参，岩岫盘纡。每思古人，展小作大处，辄复搁笔。
　　
　　细雨梅花发，春风在树头。鉴者，于豪墨零乱处思之。三山半落青天外。秋霁晨起得之，觉满纸惊秋。
　　
　　董巨
　　气韵自然，虚实相生，此董巨神髓也。知其解者，旦暮遇之。
　　皴染不到处，虽古人至此束手矣。
　　
　　云林
　　云林树法，分明如指上螺，四面俱有。苔法皴法，多于人所不见处着意。
　　
　　论画
　　秋夜烟光，山腰如带。幽篁古槎相间，溪流激波，又淡淡之。所谓伊人，于此盘游，渺若云汉。虽欲不思，乌得而不思。
　　
　　草草游行颇得自在因念今时六法未必如人而意则南田不让也灶突不烟时烧树根向窗棂微阳借笔造兴。昔人云饥时展看还能饱人又不知寒时展看还能代绨袍否
　　
　　铜檠燃炬放笔为此。直欲唤醒古人
　　
　　题香山翁模北苑
　　香山翁云：北苑秃锋，余甚畏之。既而雄鸡对舞，双瞳正照，如有所入。陈姚最有言：蹑方趾之迹易，标圆行之步难。虽言游刃，理解终迷。以此语语作家，茫然不知也。香山翁盖于北苑三折肱矣，但用笔会为雄劲，未免昔人笔过伤韵之讥，犹是仲由高冠长剑，初见夫子气象。
　　
　　题画
　　两度为童子画扇，初不知其姓氏，今犹未睹其人。吾生与同时，而相遇之难如此。放笔不禁三叹。
　　
　　题周生画
　　半壑松风，一滩流水。白云度岭而不散，山势接天而未止。别有日月，问是何世。倘欲置身其中，可以逍遥自乐。仿彼巢由，庶几周生无北山之嘲矣。
　　
　　为退翁老人画长卷
　　昔黄公望画富春山卷，深自矜贵，携行笈历数年而后成。顷来山中，坐镜清楼，洒墨立就，曾无停思。工乃贵迟，拙何取速。笔先之机，深愧于古人矣。
　　
　　题冯生七月三五夜沪舫图
　　三五月正满，冯生招我西湖，轻舠出断桥。载荷花香气，随风往来不散。倚棹中流，手弄澄明。时月影天光，与游船灯火，上下千影，同聚一水。而歌弦鼓吹，与梵呗风籁之声，翕然并作。目劳于见色，耳披于接声。听揽既异，烦襟澡雪。真若御风清冷之渊，闻乐洞庭之野。不知此身尚在人间与否。冯生曰：“子善吟，愿子为我歌今夕。”余曰：“是非诗所能尽也，请为图。”图成，景物宛然无异，同游时。南田生曰：“斯图也，即以为西湖夜泛诗可也。”、
　　
　　题友人西湖夜泛图
　　湖中半是芙蕖，人从绿云红香中往来。时天宇无纤埃，月光湛然，金波与绿水相涵，恍若一片碧玉琉璃世界。身御冷风，行天水间，即拍洪崖游汗漫，未足方其快也。至于游船灯火，笙管歌讴，徒搅清思乱耳目，皆非吾友游神所在。以喧籁付之而已。
　　
　　题扇示学者
　　用笔时须笔笔实却笔笔虚。虚则意灵。灵则无滞迹不滞则神气浑然。神气浑然则天工在是矣夫笔尽而意无穷虚之谓也写真今称廖谢谢法不用一实笔正相合诗文之理亦然句句实意则易尽矣今人诗文不佳总只是实。
　　
　　画虞山剑门口题
　　庚戌夏六月，同虞山王子石谷，从西城携筇循山行三四里，憩吾谷。乘兴遂登剑门。剑门，虞山最奇胜处也。未至半岭，忽起大石壁盘空而上如积甲如阵云腾地出，亦如扶摇之翼下垂也，石壁连袤，中陡削势，下绝若剑截状。辟一牖，如可通他径者，因号为剑门云。余因与石谷高啸剑门绝壁下，各为图记之，写游时所见，大略如此。
　　
　　题自画寒林
　　寒林昔称营邱、华原，后惟六如居士能尽其趣。予欲兼李、范之法，收六如之胜，破河阳之藩篱，殆非十年拟议不可也。
　　
　　五株烟树
　　梅花庵主学董元，犹为昔人神气所压，未能敻然自拔。此本所摹仲圭，石谷得法外之意，真后来居上。
　　
　　题石谷画
　　余见石谷画凡数变，每变益奇。此本为今春所作。观其脱落荒率处，与客秋较异，似又一变也。变而至于登峰，翻引邢、杨两公以为合古，虽不妨土壤增高，而此亦安平君置卒上座，而谬为恭敬也。
　　又
　　董宗伯尝称子久秋山图为宇内奇丽巨观。予未得见也暇日偶在阳羡与石谷共商一峰法。觉含毫渲点之间似有苍深浑古之色倘所谓离形得似。绚烂之极仍归自然耶
　　
　　仿云西
　　石谷摹云西竹石枯槎，灵趣霭然，索玩无尽。
　　
　　题画
　　曾从吴门观卢鸿草堂图十二帧。其作树渲染，正与此本相类。朴古之韵，逼真唐人，五代以下，无此风骨。
　　
　　壬子秋，余与石谷在杨氏水亭，同观米海岳云山大帧。宋徽庙题帧首云：天降时雨，山川出云。董宗伯鉴定为荆溪吴光禄所藏。吴氏有起云楼，盖以斯图名也。石谷作此，如宗伯所云：从岳阳楼观听仙人吹笛，一时凡境顿尽。故其下笔灵气郁蒸，与前此所图悬殊也。
　　
　　古人用笔，极塞实处，愈见虚灵。今人布置一角，已见繁缛。虚处实则通体皆灵，愈多而愈不厌，玩此可想昔人惨澹经营之妙。
　　
　　川濑氤氲之气，林风苍翠之色，正须澄怀观道，静以求之。若徒索于毫末间者离矣。
　　
　　残叶乱泉，境极荒远。
　　
　　今人用心，在有笔墨处；古人用心，在无笔墨处。倘能于笔墨不到处，观古人用心，庶几拟议神明，进乎技已。
　　
　　黄鹤山樵一派，有赵元孟端，亦犹洪谷之后有关仝，北苑之后有巨然，痴翁之后有马文璧也。
