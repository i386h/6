<!-- { "loadSidebar": true } -->
　　笔黑一道，同乎性情。非高旷中有真挚，则性情终不出也。余与子希先生论交垂三十年，回思渚阳襄国时，政事之暇，较艺论文，流连无虚日。年来又同官于京，过从为更密矣。先生出守汉阳，以画属余。蹉跎年久，终未践约。犹幸筋力未衰，可以应知已之命。庚寅秋日，久雨初晴，办公稍暇，键户息机，吮笔挥毫者数日，方成此图。虽未敢与作家相见，而解衣磅礴，以研求之思，发苍莽之笔，间亦有得力处也。因风邮寄，以志远怀。（、）
　　
　　仿梅道人（为雪巢作）
　　余忆戊寅冬，从豫章归。溪山回抱，村墟历洛，颇似梅道人笔。刻意摹仿，未能梦见，十馀年来，心神间有合处，方信古人得力以天地为师也。雪巢大弟就幕闽中，此行为道所必经，奚囊中试携此图，渡钱塘江，过江郎山，逾仙霞岭，时一展观，亦有一二吻合处否（、）
　　
　　仿大痴
　　画中设色之法，与用墨无异，全论火候，不在取色，而在取气。故墨中有色，色中有墨，古人眼光直透纸背，大约在此。今人但取傅彩悦目，不问节腠，不入竅要，宜其浮而不实也。余作此图，偶有所感，遂弁数语于首。（、）
　　
　　仿大痴《九峰雪霁》（为张朴园先生作）
　　画中雪景，唐以前但取形似而已。气韵生动，自摩诘开之。至宋李营邱，画法大备，雪景之能事毕矣。大痴不取刻画，平淡天真，别开生面，此又一变格也。
　　余有雪景，未经攻苦诸家，虽曾探索，终未梦见此图。应朴园先生之命，客冬至秋，经营盘礴，乘兴渲染，冀得匠心之作。而手与心违，即于子久专师，以宋法未合，觚棱转折处每为笔使，何以得其三昧乎质之识者，幸有以教我。（、）
　　
　　仿大痴（为顾天山作）
　　余与南原年道兄订交已十年矣。南兄诗文，士林推重，余一见心折。间一出馀技，点染山水，与倪、黄心传若合符节。其天资笔力，迥异寻常画史也。篆学不轻示人，近余始得三四石刻，浑脱流丽，精严高古，无美不备，远宗文三桥，近师顾云美，更有出蓝之妙。犹忆甲寅秋步月虎丘，与云美相遇，谈心甚洽，嘱留塔影园。一日以二章易余便面，实惜者三十馀年，正虑其漫患失真，得南兄重开生面，方信知过于师矣。南原酷嗜余（、）笔，因追昔年佳话，促余作此图，即用新章，亦不可不记也。
　　
　　仿设色大痴（为贾毅庵作）
　　画法与诗文相通，必有书卷气，而后可以言画。右丞诗中有画，画中有诗，唐宋以来悉宗之。若不知其源流，则与贩夫牧竖何异也。其中可以通性情，释忧郁，画者不自知，观画者得从而知之，非巨眼卓识
　　不能会及此矣。毅庵博学好古，于拙笔有癖嗜。余不敢自任，而不能却其请，为仿大痴笔意。其中妍媸，知者自能辨之。（、）
　　
　　仿设色倪黄
　　壬辰春正望后，灯事方阑，料峭愈烈，衔杯呵冻，放笔作此图。似有荆、关笔意，而风趣用元人本色。此倪、黄窠臼，未能纯熟脱化也。傅以浅色，恐益增其累耳。（、）
　　
　　题仿大痴笔（己丑年二月十一曰画归缪文子）
　　古人用笔，意在笔先，然妙处在藏锋不露。元之四家，化浑厚为潇洒，变刚劲为和柔，正藏锋之意也。子久尤得其要。可及可到处，正不可及不可到处。个中三昧，在深参而自会之。（、）
　　
　　送励南湖画册十幅仿宋元诸大家
　　画虽一艺，而气合书卷，道通心性，非深于契合者，不轻以此为酬酢也。宋元诸家，俱有源委，其他投赠，无不寄托深远，仿其意者，旷然有遐思焉，而后可以从事。南湖先生与余同直畅春，积有岁月，著作承明，扬汔风雅。先生之所以自得，与余之所以受教
　　于先生者，久欲倾倒。戊子冬日，值其四十悬弧之辰，非平常祝嘏之词所能尽也。东坡诗云：我从公游非一日，不觉青山映黄发。爰写一册，以志冈陵之盛云。（、）
　　
　　题仿万壑松风丹思三十幅之一
　　万壑松风，百滩流水。意在机先，笔随心止。声光闪烁，宋人之髓。溯流董、巨，六法如是。松雪偶题，莫辨朱紫。标识辉煌，千秋有美。须审毫厘，莫别远迩。极深研几，竿头一纵。此图以赵松雪题，董宗伯遂目为赵作，识者驳之，至今为疑。余以为此赏鉴家之言，若论画法，惟
　　求宗旨，何论宋元。兹特取画中之意写出，示丹思以见羹墙寤寐云。（、）
　　
　　题仿范华原三十幅之一
　　终南亘地脉，远翠落人间。马迹随云转，客心入嶂闲。晴沙横古渡，槲叶满深山。领略高秋意，归来但闭关。余癸酉秦中典试，路经函谷、太华，直至省会。仰眺终南，山势雄杰，真百二气象也。海淀寓窗，追忆此景，辄仿范华原笔意而继之以诗。（、）
　　
　　画设色高房山三十幅之一
　　房山画法传董、米衣钵，而自成一家，又在董、米之外。学者窃取气机，刻意摹仿，已落后一著矣。尝读雪窦颂古云：江南春风吹不起，鹧鸪啼在深花里。三级浪高鱼化龙，痴人犹戽夜塘水。解此意者，可以学房山，即可以学董、米也。（、）
　　
　　仿松雪大年笔意（为服尹作）
　　“天空浮修眉，浓绿画新就”，此昌黎诗也。余和树百弟一绝句，，以广其后，二语有合处，因仿松雪大年笔意，并录拙咏于后：“眼饱长安花欲燃，却教愁绝路三干。竹深处处鸣啼绿，输与江南四月天。”（、）
　　
　　题画仿王叔明长卷（武清三弟）
　　都城之西，层峰叠翠，其龙脉自太行蜿蜒而来，
　　起伏结聚，山麓平川，回环几十里，芳树甘泉，金茎紫气，瑰丽郁葱，御苑在焉。得茅茨土阶之意，而仍有蓬莱阆苑之观，置身其际，盛世之遭逢也。余忝列清班，簪笔入直，晨光夕照，领略多年。近接禁地之清华，远眺高峰之爽秀，旷然会心，能不濡毫吮墨乎有真山水可以见真笔墨，有真笔墨可以发真文章。古人如是，景行而私淑之，庶几其有得焉。此图经年而成，颇费经营。识者流览此中瑕瑜，应有定鉴耳。（康熙戊子长夏题于海甸寓直）（、）
　　
　　题仿大痴手卷（、）
　　董巨画法三昧，一变而为子久。张伯雨题云：精进头陀以巨然为师。真深知子久者。学古之家，代不乏人，而出蓝者无几。宋元以来，宗旨授受，不过数人而已。明季一代，惟董宗伯得大痴神髓，犹文起八代之衰也。先奉常亲炙于华亭，于陡壑密林富春长卷为子久作诸粉本中，探骊得珠，独开生面。余少侍先大父，得闻绪论，又酷嗜笔墨，东涂西抹，将五十年。初恨不似古人，今又不敢似古人。然求出蓝之道，终不可得也。又今人多喜谈设色，然古人五墨法如风行水面，自然成文，荒率苍莽之致，非可学而至。余故数年前作此长卷，久壽未出，今敢以公诸同好。（、）
　　
　　题仿淡墨云林
　　仿云林笔，最忌有伧父气，作意生淡，又失之偏枯，俱非佳境。立稿时从大意看出，皴染时从眼光得来，庶几于古人气机不大相迳庭矣。（、）
　　
　　题仿梅道人长卷
　　画有五品，神、逸为上。然神之与逸不能相兼，非具有扛鼎之力，贯虱之巧，则虽至也。元季梅道人传巨然衣钵。余见溪山无尽、关山秋霁二图，皆为得其髓者。余初学之，茫然未解，既而知循序渐进之法，体裁以正其规，渲染以合其气，不懈不促，不脱不粘，然后笔力墨花，油然而生。今人以泼墨为能，工力为上，以为有成法，此不知庵主者，以为
　　无成法，亦不知庵主者也。于此研求，庶几于神、逸之门不至望洋。明季惟白石翁最得梅道人法。诗云：梅花庵主墨精神，七十年来未用真。可谓深知而笃信者矣。（、）
　　
　　题学思翁仿子久法
　　董宗伯画不类大痴，而其骨格风味则纯乎子久也。石谷子尝与余言，写时不问粗细，但看出进大意，烦简亦不拘成见，任笔所之，由意得情，随境生巧，气韵一来便止。此最合先生后熟之意。余作此图，以斯言弁其首。（、）
　　
　　题仿赵大年推篷四页之一
　　惠崇江南春，写田家山家之景。大年画法，悉本此意，而纤妍淡冶中更开跌宕超逸之致。学者须味其笔墨，勿但于柳暗花明中求之。（、）
　　
　　题仿董巨笔
　　画之有董、巨，犹吾儒之有孔、颜也。余少侍先奉常，并私淑思翁，近始略得津涯，方知初起处，从无画看出有画，即从有画看到无画，为成性存诚宗旨。董、巨得其全，四家具体，故亦称大家。（、）
　　
　　题仿小米笔
　　山水苍茫之变化，取其神与意。元章峰峦，以墨连点，积点成文，呼吸浓淡，进退厚薄，无一非法，无一执法。观米家画者，止知其融成一片，而不知条分缕析中在在皆灵机也。米友仁称为小米，最得家传结构，比老米稍可摹拟，而古秀另有风韵，犹书中义、献也。宋太宰为收藏名家，闻有名画，余未之见。尔载世兄以同里得观，嘱笔亦仿米意。余未经寓目古人神髓，岂能梦见以意为之，聊博喷饭可尔。（、）
　　
　　仿大痴设色秋山（与向若）
　　大痴秋山，向藏京口张修羽家。先奉常曾见之，云气连生动，墨飞色化平，平淡天真，包含奇趣，为大痴生平合作，目所仅见。兴朝以来，杳不可即，如阿闪佛光，一见不复再见。几十年间，追忆祖训，回环梦寐。兹就见过大痴各图，参以管见，点染成文。愚者千虑，或有一得，不至与痴翁大相迳庭耳。（、）
　　
　　题仿梅道人（与陈七）
　　笔不用烦，要取烦中之简；墨须用淡，要取淡中之浓。要于位置间架处步步得肯，方得元人三昧。如
　　命意不高，眼光不到，虽渲染周致，终属膈膜。梅道人泼墨，学者甚多，皆粗服乱头，挥洒以自鸣其得意，于节节肯綮处全未梦见，无怪乎有墨猪之诮也。己丑中秋，乍霁新凉，兴会所适，因作是图，并书以弁其首。（、）
　　
　　仿设色小米（、）
　　宋元各家，俱于实处取气，惟米家于虚中取气。然虚中之实，节节有呼吸，有照应，灵机活泼，全要于笔墨之外有馀不尽，方无皇碍。至色随气转，阴晴显晦，全从眼光体认而出，最忌执一之见、粗豪之笔。须细参之。（、）
　　
　　仿大痴秋山
　　己丑九月之杪，寒风迅发，秋雪满山，黄叶丹枫，翠岩森列。动学士之高怀，感骚人之离思，正其时也。余以清署公冗，久疏笔砚，今将入直，兴复不浅，作秋山图寓意。上林簪笔，与湖桥纵酒处境不同，而心迹则一。识者取其意，恕其学可尔。（、）
　　
　　仿梅道人
