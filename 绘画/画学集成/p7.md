<!-- { "loadSidebar": true } -->
　　程修己，其先冀州人，祖大历中任越州医博士，父伯仪少有文学。时周防任越州长史，遂令修己师事。凡二十年中师其画至六十，画中有数十病，既皆一一口授，以传其妙诀。宝历中，修己应明经擢第。大和中，文宗好古重道，以晋明帝朝卫协画毛诗图草木鸟兽、古贤君臣之像不得其真，遂召修己图之。皆据经定名，任意采掇，由是冠冕之制，生植之姿，远无不详，幽无不显矣。又尝画竹障于文思殿。文皇有歌云：良工运精思，巧极似有神。临窗时乍睹，繁阴合再明。当时在朝学士等皆奉诏继和。自贞元后以画艺进身累承恩称旨，京都一人而已。尤精山水竹石花鸟人物古贤功德异兽等，首冠于时，可居妙品也。边鸾，京兆人也。少攻丹青，最长于花鸟。折枝草木之妙，未之有也。或观其下笔轻利，用色鲜明，穷羽毛之变态，奋花卉之芳妍。贞元中新罗国献孔雀解舞者，德宗诏于玄武殿写其貌，一正一背，翠彩生动，金羽辉灼，若连清声，宛应繁节。后因出宦，遂致疏放其意，困穷于泽潞间。写玉芝图，连根苗之状精极，见传于世。近代折枝花居其第一，凡草木蜂蝶雀蝉并居妙品。
　　
　　妙品下十人
　　
　　冯绍政戴嵩杨庭光张孝师卢棱迦
　　殷仲容陆庭曜蒯廉檀智敏郑俦
　　冯绍政，鸡鹤龙水，时称其妙。开元中关辅大旱，京师渴雨尤甚，亟命大臣遍祷于山泽间而无感应。上于龙池新创一殿，因诏少府监冯绍政于四壁各画一龙。绍政乃先于四壁画素龙，其状蜿蜒如欲振涌。绘事未半，若风云随笔而生。上与从官于壁下观之，鳞甲皆湿。设色未终，有白龙自檐间出入于池中，风波汹涌，云电随起。侍御数百人，皆见白龙自波际乘气而上，俄顷阴云四布，风雨暴作，不终日而甘泽遍。出明皇杂录。
　　戴嵩，尝画山泽水牛之状，穷其野性筋骨之妙，故居妙品。
　　杨庭光，画道像真仙与庖丁，开元中与吴道子齐名。又画佛像，其笔力不减于吴生也。
　　张孝师，画亦多变而能不失常途。惟鬼神地狱尤为最妙，并可称妙品。
　　卢棱迦，善画佛。于庄严寺与吴生对画神，本别出体，至今人所传道。
　　殷仲容，攻花鸟人物，亦边鸾之次也。
　　陆庭曜，画功德时称第一。画天卿寺神，亦继踵于卢，抑亦次矣。
　　蒯廉，性野尝爱画鹤。后师于薛稷，深得其妙。
　　檀智敏，时号檀生，屋木楼台，出一代之制。
　　郑俦，屋木楼台，师于檀生，可居妙品。
　　
　　能品上六人
　　
　　陈谭郑虔刘商
　　毕宏王定韦銮
　　陈谭，攻山水。德宗时除连州刺史，令写彼处山水之
　　状，每岁贡献。野逸不群，高情迈俗，张藻之亚也。
　　郑虔，号广文。能画鱼水山石”时称奇妙，人所降叹。
　　刘商，官为郎中。爱画松石树木，格性高迈。时有毕庶子，亦善画松树水石。时人云：刘郎中松树孤标，毕庶子松根绝妙。
　　毕宏，官至庶子。攻松石，时称绝妙。
　　王定，为中书。常癖于画，公政之外，每图像菩萨高僧士女，皆冠于当代。每经画处，咸谓惊人。
　　韦銮，官至少监。善图花鸟山水，俱得其深旨，可为边鸾之亚。韦銮次之，其画并居能品。
　　
　　能品中二十八人
　　
　　陆滉李仲和李衡齐曼李仲昌
　　李仿孟仲晖高云卫宪程伯仪
　　杨辨王陀子姚彦山冷元琇谭皎
　　钱国养张遵礼张正雷沈宁刘磐
　　李伦尹澄尹林侯造赵立言
　　麯庭郑珽卢少长
　　陆混功德，李仲和、李衡、齐曼俱能画番马戎夷部落鹰犬鸟兽之类，尽得其妙。又李仲昌、李仿、孟仲晖，皆以写真最得其妙。高云、卫宪、程伯仪并师周畴，尽造其妙，冠于当时。然卫宪花木蜂蝉雀竹以为希代之珍。杨辨、王陀子、姚彦山、冷元琇、谭皎、钱国养、张遵礼、张正言、沈宁、刘磬、李伦、尹澄、尹林、侯造、赵立言、麯庭、郑王廷、卢少长，已上各负其志，并极其妙。程伯仪曾画东封图，为时之所宝。其馀众手，皆有所能，不可具载，并称能品也。
　　
　　能品下二十八人
　　
　　黄谔曹元廊韩伯达田深卢弁
　　白曼萧悦梁广程邈董奴子
　　卫芋陈庶梁洽檀章耿昌雷
　　吴玢乐峻项容陈庭裴辽
　　僧道玠陈净心陈净眼王月出萧溱
　　张涉张容李凑
　　黄谔画马，独善于时。今菩提寺佛殿中有画，自后难
　　继其踪。曹元廊、韩伯达、田深画马，筋骨气力如真。及卢弁猫儿，白曼鹰鸽，萧悦竹，又偏妙也。梁广、程邈、董奴子、卫芋、陈庶、梁洽，皆以花鸟松石写真为能，不相让也。檀章、耿昌言、吴玢、乐峻、项容、陈庭、裴辽、僧道玢，皆图山水，曲尽其能。陈净心、陈净眼，画山水功德皆奇。王朏、萧溱、张涉、张容，皆士女之特善也。
　　
　　逸品三人
　　
　　王墨李灵省张志和
　　王墨者，不知何许人，亦不知其名，善泼墨画山水，时人故谓之王墨。多游江湖间，常画山水松石杂树。性多疏野，好酒。凡欲画图障，先饮醺酣之后，即以墨泼，或笑或吟，脚蹙手抹，或挥或扫，或淡或浓，随其形状为山为石为云为水。应手随意，倏若造化。图出云霞，染成风雨，宛若神巧，俯观不见其墨污之迹，皆谓奇异也。
　　李灵省，落托不拘检。长爱画山水，每图一障，非其所欲，不即强为也。但以酒生思，傲然自得，不知王公之尊重。若画山水竹树，皆一点一抹，便得其象，物势皆出自然。或为峰岭云际，或为岛屿江边，得非常之体，符造化之功，不拘于品格，自得其趣尔。
　　张志和，或号曰烟波子。常渔钓于洞庭湖。初颜鲁公典吴兴，知其高节，以渔歌五首赠之。张乃为卷轴，随句
　　赋象，人物舟船鸟兽烟波风月皆依其文，曲尽其妙，为世之雅律，深得其态。
　　此三人非画之本法，故目之为逸品，盖前古未之有也，故书之。
　　
　　
　　历代名画记
　　张彦远，字爱宾，河东人。约生于唐宪宗元和间，懿宗咸通间任舒州刺史，僖宗乾符间官大理寺卿。高祖以下入则为相，出则历典名郡，搜藏历代书画极富，因战乱丧失殆尽。至彦远时，虽所馀无几，但因其精于鉴赏，烂熟历代文献典故，故能成此规模空前、亦史亦论的画学专著。所录画人自上古轩辕氏至唐武宗会昌元年(公元年)，巨细无遗，详略得当，颇有史法。其论绘画的创作、鉴赏、收藏等，集六朝以来画论之大成，而唐以前不少画学文献亦赖此书得以保存。此书最后完成于唐宣宗大中元年(公元年)。晁公武《读书志》别载彦远《名画猎精》六卷，而宛委本《说郛》亦摘出若干条，与《历代名画记》文全重，则《猎精》显系《名画记》之又一名也。
　　
　　历代名画记
　　[唐]张彦远
　　
　　目录
　　卷一叙画之源流
　　叙画之兴废
　　叙自古画人姓名
　　论画六法
　　论画山水树石
　　卷二
　　论师资传授南北时代
　　论顾陆张吴用笔
　　论画体工用拓写论名价品第
　　论鉴识收藏购求阅玩
　　卷三
　　叙自古跋尾押署
　　叙自古公私印记
　　论装背褾轴
　　记两京外州寺观画壁
　　述古之秘画珍图
　　卷四
　　叙历代能画人名自轩辕至唐会昌凡三百七十二人
　　轩辕时一人
　　周一人
　　齐一人
　　秦一人
　　前汉六人
　　后汉六人
　　魏四人
　　吴二人
　　蜀二人
　　卷五
　　晋二十三人
　　卷六
　　宋二十八人
　　卷七
　　南齐二十八人
　　梁二十人
　　卷八
　　陈一人
　　后魏九人
　　北齐十人
　　后周一人
　　隋二十一人
　　卷九
　　唐朝上百二十八人
　　卷十
　　唐朝下七十九人
　　
　　
　　卷一
　　
　　叙画之源流
　　
　　夫画者，成教化，助人伦，穷神变，测幽微，与六籍同功，四时并运。发于天然，非繇述作。古先圣王受命应练，则有龟字效灵，龙图呈宝。自巢、燧以来，皆有此瑞，迹映乎瑶牒，事传乎金册。庖牺氏发于荥河中，典籍图画萌矣。轩辕氏得于温洛中，史皇苍颉状焉。奎有芒角，下主辞章。颉有四目，仰观垂象。因俪鸟龟之迹，遂定书字之形。造化不能藏其秘，故天雨粟；灵怪不能遁其形，故鬼夜哭。是时也，书画同体而未分，象制肇创而犹略。无以传其意，故有书；无以见其形，故有画，天地圣人之意也。案字学之部，其体有六：一古文，二奇字，三篆书，四佐书，五缪篆，六鸟书。在幡信上书端象鸟头者，则画之流也。汉末大司空甄丰校字，体有六书。古文，即孔子壁中书。奇字，即古文之异者。篆书，即小篆也。佐书，秦隶书也。缪篆，所以摹印玺也。鸟书，即幡信上作虫鸟形状也。颜光禄云：图载之意有三：一日图理，卦象是也；二日图识，字学是也；三日图形，绘画是也。又周官教国子以六书，其三日象形，则画之意也。是故知书画异名而同体也。周礼保氏掌六书：指事，谐声，象形，会意，
