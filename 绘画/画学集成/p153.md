<!-- { "loadSidebar": true } -->
　　　　凡临旧画，须细阅古人名迹。先看山之气势，次究格法，以用意古雅，笔精墨妙者为尚也。而临旧之法，虽摹古人之丘壑梗概，亦必追求其神韵之精粹，不可只求形似。诚从古画中多临多记，饮食寝处，与之为一，自然神韵浑化，使蹊径幽深，林木荫郁，古人之画，皆成我之画，有不恨我不见古人，恨古人不见我之叹矣。故临古总要体裁中度，用古人之规矩格法，不用古人之丘壑蹊径。诀曰：落笔要旧，景界要新，何患不脱古人窠臼也。
　　
　　　　读书
　　
　　　　画学高深广大，变化幽微，天时、人事、地理、物态无不备焉。古人天资颖悟，识见宏远，于书无所不读，于理无所不通，斯得画中三昧。故所著之书，字字肯綮，皆成诀要，为后人之阶梯，故学画者宜先读之。如唐王右丞《山水诀》、荆浩《山水赋》，宋李成《山水诀》、郭熙《山水训》、郭思《山水论》、《宣和画谱》、《名画记》、《名画录》、《图绘宗彝》、《画苑》、《画史会要》、《画法大成》，不下数十种。一皆句诂字训，朝览夕诵，浩浩焉，洋洋焉，聪明日生，笔墨日灵矣。然而未穷其至也。欲识天地鬼神之情状，则《易》不可不读。欲识山川开辟之峙流，则《书》不可不读。欲识鸟兽草木之名象，则《诗》不可不读。欲识进退周旋之节文，则《礼》不可不读，欲识列国之风土，关隘之险要，则《春秋》不可不读。大而一代有一代之制度，小而一物有一物之精微，则二十一史，诸子百家，不可不读也。胸中具上下千古之思，腕下具纵横万里之势，立身画外，存心画中，泼墨挥毫，皆成天趣，读书之功，焉可少哉。《庄子》云：知而不学，谓之视肉。未有不学而能得其微妙者，未有不遵古法，而自能超越名贤者。彼懒于读书，而以空疏从事者，吾知其不能画也。
　　
　　　　游览
　　
　　　　山水家与人物家不同。画人物者，只画峭壁，或画一岩，以至单山片水，是点景而已。至山水之全景，须看真山。其重叠压覆，以近次远，分布高低，转折回绕，主宾相辅，各有顺序。一山有一山之形势，群山有群山之形势也。看山者，以近看取其质，以远看取其势。山之体势不一，或崔嵬、或嵯峨、或雄浑、或峭拔、或苍润、或明秀，皆入妙品。若能饱观熟玩，混化胸中，皆足为我学问之助。古云：不破万卷，不行万里，无以作文，即无以作画也。诚哉是言。如五岳四镇、太白匡庐、武当王屋、天台雁荡、岷峨巫峡，皆天地宝藏所出，仙灵窟宅。今以几席笔墨间，欲辨其地位，发其神秀，穷其奥妙，夺其造化，非身历其际，取山川钟毓之气，融会于中，又安能办此哉。彼羁足一方之士，虽知画中格法诀要，其所作终少神秀生动之致，不免纸上谈兵之诮也。古云画有三品：神也，妙也，能也。而三品之外，更有逸品。古人只分解三品之义，而何以造进能到三品者，则古人固有所未尽也。余论欲到能品者，莫如勤依格法，多自作画。欲到妙品者，莫如多临摹古人，多读绘事之书。欲到神品者，莫如多游多见。而逸品者，亦须多游。寓目最多，用笔反少。取其幽僻境界，意象浓粹者，间一寓之于画，心溯手追，熟后自臻化境，不羁不离之中，别有一种风姿。故欲求神逸兼到，无过于遍历名山大川，则胸襟开豁，毫无尘俗之气，落笔自有佳境矣。
　　
　　　　◎跋
　　
　　　　国朝诸画家，二王、吴、恽，人与笔墨而俱高。其在廊庙者，麓台侍郎以山水，小山侍郎以花卉，象洲别驾以人物，皆旗鼓相当，各开生面。一时之盛，亦千秋之光也。山水绪论，自《画禅室随笔》以后，罕有著述，清秘莫窥，最为缺典。今得《发微》一书，烟云变幻，风雨合离，绢素英华，于是乎一泄。香光复起，当欣然首肯，不相河汉矣。
　　
　　
　　小山画谱
　　
　　小山画谱
　　清邹一桂撰。一桂字元褒，号小山(一云字小山，号让卿)，江苏无锡人。生于康熙二十五年。雍正五年进士，官礼部侍郎。善工笔花卉，设色明净，清古冶艳。间作山水，风格隽冷。所著《小山画谱》，首列八法四知，八法酌取前人微论，四知则为一桂创说。谱中于花卉最详，因一桂为恽氏之婿，而得寿平嫡传也述花卉百馀种，一一记其形态，然未绘成图，终似矇眬，因与画学关系不大，删去以省篇幅。
　　
　　小山画谱
　　[清邹一桂
　　昔人论画，详山水而略花卉。非轩彼而轾此也，花卉盛于北宋，而徐、黄未能立说，故其法不传。要之画以象形，取之造物，不假师傅，自临摹家专事粉本，而生气索然矣。今以万物为师，以生机为运，见一花一萼，谛视而熟察之，以得其所以然，则韵致丰采，自然生动，而造物在我矣。譬如画人耳目口鼻须眉一一俱肖，则神气自出，未有形缺而神全者也。今之画花卉者，苞蒂不全，奇偶不分，萌蘗不备，是何异山无来龙、水无脉络、转折向背远近高下之不分，而曰笔法高古，岂理也哉!是编以生理为尚，而运笔次之，调脂匀粉诸法附于后，以补前人所未及，而为后学之津梁。览者识其意而善用之，则艺也进于道矣。
　　画有八法、四知。八法之说，前人不同，今折其衷，以论花卉。
　　一曰章法。章法者，以一幅之大势而言。幅无大小，必分宾主，一实一虚，一疏一密，一参一差，即阴阳昼夜消息之理也。布置之法，势如勾股，上宜空天，下宜留地，或左一右二，或上奇下偶，约以三出为形忌漫团散碎，两亘平头，枣核虾须。布置得法，多不厌满，少不嫌稀。大势既定，一花一叶亦有章法：圆朵非无缺处，密叶必间疏枝，无风翻叶不须多，向日背花宜在后，相向不宜面凑，转枝切忌蛇形，石畔栽花宜空一面，花间集鸟必在空枝。纵有化裁，不离规矩。
　　二曰笔法。意在笔先，胸有成竹，而后下笔，则疾而有势，增不得一笔，亦少不得一笔，笔笔是笔，无一率笔，笔笔非笔，俱极自然。树石必须蟹爪，短梗则用狼毫。蟹爪、狼毫，笔名。钩叶钩花，皆须顿折；分筋勒干，迭用刚柔。花心健若虎须，苔点布如蚁阵。用笔则悬针、垂露、铁镰、浮鹅、蚕头、鼠尾诸法，隐隐有合。盖绘事起于象形，又书画一源之理也。
　　三曰墨法。用顶烟新墨，研至八分，浓淡枯湿，随意运之。杜陵云：白摧朽骨龙虎死，黑入太阴雷雨垂。尽之矣。忌陈墨、积墨、剩墨、生纸、急起急落。花朵略入清胶，点苔踢刺，不妨带湿，浓心淡辦，深蒂浅苞，一定之法也。
　　四曰设色法。设色宜轻而不宜重，重则沁滞而不灵，胶粘而不泽。深色须加多遍，详于染法。五采彰施，必有主色，以一色为主，而他色附之。青紫不宜并列，黄白未可肩随，大红大青偶然一二，深绿浅绿正反异形。花可复加，叶无重笔。焦叶用赭，嫩叶加脂。花色重则叶不宜轻，落墨深则着色尚淡。
　　五曰点染法。点用单笔，染须双管。点花以粉笔蘸深色于毫端，而徐运之，自然深浅合度。染花则先铺粉地，加以矾水，俟其干后，以一笔蘸色，染着心处，一笔以水运之，初极淡，渐次而深。染非一次，外辦约三遍，中心必五六，则凹凸显然，自然圆浑。用脂略入清胶，则不沁积而完后发亮。叶大亦用染法，叶小则用点法。至下笔轻重疾徐，则巧存乎人，非笔墨所能传也。
　　六曰烘晕法。白花白地则色不显，法在以微青烘其外，而以水笔晕之，自有以至于无。其用墨笔甚微，着迹不得，即画家所谓渲也。或欲画白花，先烘其外亦得。总欲观者但赏玉质，而不知其烘，则妙矣。又树石禽鱼’水纹波级，雪月霞天，亦用烘法。烘亦用水，非用火也。
　　七曰树石法。树石必有皴法，用枯湿笔随意扫去。树干欲其圆浑，逢节处空白一团。转弯必有节，节之圆长大小不一状。松龙鳞，柏缠身，须参、
　　活法；桐横抹，柳斜擦，各树不同。柔条细梗，不用双钩；错节盘根，不妨臃肿。至于花间置石，必整块玲珑，忌零确叠砌。一卷如涵万壑’盈尺势若干寻。纵有顽矿，亦须三面；如出湖山，穴窍必多。隙际方生苔藓，洼处或产石芝。面背宜清，边腹要到。黑白尽阴阳之理，虚实显凹凸之形。能树石，则山水之法思过半矣。
　　八曰苔衬法。树石佳则不必苔。点苔不得法，则反伤树石。法须错综而有队伍，多不得，少不得，相其体势而布列之。或圆或尖，或斜或踢，或乱或整，能使树加圆浑’石益峻峭，则神妙矣。地坡着草，各称其花。早春仅可枯苔，春夏不妨丛绿苔。花下宜净，蒙茸则非。春花春草’秋花秋草，各不相浑。如戟如茅，有意无意，画家神明全在乎此，勿以为馀技而忽之。
　　四知之说，前人未发，今特标之。
　　一曰知天。万物生于天，天有四时。夏秋之花皆有叶，春则梅杏桃李各不同。梅开最早，天气尚寒，故无叶而必有微芽。杏次之，则芽长而带绿矣。桃李又次之，则叶已舒而尚卷曲。至海棠、梨花、牡丹、芍药之类，已春深而叶肥。水仙本三月花，而以法植之，则正月开，故叶短。迎春与梅花同。兰蕙宿叶不凋，其新叶亦花后方长。主禽鸟蜂蝶，各按四时。梅时无燕，菊候少蜂，冬花不宜绿地，春景勿缀秋虫。随时体察，按节求称，各当其可，则造物在我。
　　二曰知地。天生虽一，而地各不同。庾岭梅花，北开南谢，其显著矣。北地风寒，百花俱晚。滇南气暖，冬月春花。如朱藤，江南叶后方花，冀北则先花后叶。小桃、丁香、探春、翠雀、鸾枝，北方多而南方绝少。梅花、桂花、茉莉、珍珠兰、紫薇，则盛于南而靳于北。芍药以京师为最，菊花则吴下为佳。糊南多木本之芙蓉，塞北无倒垂之杨柳。物以地殊，质随气化，生花在手，不可不知。
　　三曰知人。天地化育，人能赞之。凡花之入画者，皆剪裁培植而成者也。菊非删植，则繁衍而潦倒；兰非服盆，则叶蔓而纵横。嘉木奇树，皆由剪裁，否则杈丫不成景矣。或依兰傍砌，或绕架穿篱。对节者破之，狂直者曲之。至染药以变其色，接根以过其枝播种早晚则花发异形，攀折损伤则花无神采。欲使精神满足，当知培养功深。
