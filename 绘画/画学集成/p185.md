<!-- { "loadSidebar": true } -->
　　落笔起笔，急落急起而不乱，行笔转折脱卸是关捩子，隔瞪及混下均非也。假晓书草体天字、篆文乃字，三曲有三脱卸。若混下去，形如死蚓，精神何以寄托作画下笔，要有凹凸之形，全在转折中得来。转折能知脱卸，行笔之道，思过半矣。
　　作书贵泯没痕迹，不使笔笔板核在纸上。作画亦然。没笔痕而显笔脚，谓之书画，运笔是也。没笔脚而露笔痕，谓之描画，信笔是也。故画有刻剥精工，命为专门，终难免郭若虚所谓虽号画而非画者。书画盘礴点染，有神明不测之妙，即赵吴兴询钱玉潭之士夫画也。绝去画师习气，方有士气。扬子云：书，心画也。此气即吾人之心画，画之贵贵此。
　　言，身之文；画，心之文也。学画当先修身，身修则心气和平，能应万物。未有心不和平而能书画者。读书以养性，书画以养心，不读书而能臻绝品者，未之见也。
　　学画又当先学书，未有不能书字而能书画者昔人云：当以草隶奇字法为之，故曰书画。今试以古人真迹，拈笔脚细审之，其出笔行笔，沉著痛快，无迹可寻，与书法用笔何异若不谙此窍，虽日师古人，越工越远，犹临帖之刻画痕棱，而不求用笔，依样葫芦，终无益于书道。质为神之母，笔脚，质也。今人见名画，漫称丘壑神韵之胜，即分解其妙处，无非高不可攀，使学者兴望洋之叹，亦厄才之一弊也。若抉其源，星宿海断是笔脚。
　　书追晋、唐，书之正法。山似画沙，树如屈铁，画之
　　
　　上品。否者纵令成就，不过逞巧弄笔，因媚俗以传耳。悟得笔在提运，才透得过此关。腕掌覆平，肩肘纯畅，运笔之体也。提转收束，不偏不倚，运笔之用也。要皆条目，非纲领，纲领在直管提锋，能力透笔尖耳。如印印涂，如锥画沙。提笔之形神，古人以此八字尽之。提笔方能破信笔，故发笔处便要提得笔起。人知信笔有把握，而不知提笔更有把握。信笔用偏力，提笔得全劲也。余学书二十年，始悟提笔运腕之法，然后知米南宫为陈寺丞悬腕作蝇头楷，不是故意矜张。
　　用笔有三等：悬腕运笔，锺、王及米、董皆然，此一等也。侧腕捉笔，好古自用，终成外道，又一等也。曲腕摇笔，世俗通行，又一等也。
　　画之用笔，先要领会得工拙二字。何谓拙曰不理笔情，曰不得劲，曰滞，曰了，曰捉，曰乱，曰复，曰颟顸，曰直注，曰著迹，曰做作。何谓工日落笔得势，曰转折不混，曰向背合度，曰粗细相和，日圆不直强，曰侧不匾塌，曰率不野，曰熟不甜，曰沉著，曰虚和，曰巧妙，曰浑成，日心静神怡。心静神怡，与笔何有却是用笔之第一关口。
　　笔法既领会，墨法尤当深究。画家用墨，最吃紧事。墨法在用水，以墨为形，以水为气，气行形乃活矣。古人水墨并称，实有至理。
　　用墨以盆中墨水为主，砚上浓墨为副。
　　盆中墨水，要奢笔饮。墨有宜贪，有宜吝。吐墨惜如金，施墨弃如泼。轻重浅深隐显之，则五采毕现矣。曰五采，阴阳起伏是也。其运用变化，正如五行之生克。
　　
　　画山水以气韵生动为主，才能使笔墨。未下笔时，全幅局势先罗胸中，然后从树起。树先从中心分干发枝处下笔，次及干及枝，次及根及叶，疏密向背，曲折参差，而文从理顺。树之大概如此。次坡石山岚轮廓，次桥杓宇舍人物及远树，次山石布皴，次渲染设色，次点苔。反覆渐进，衬浅提深，气色墨晕，随在寓焉。一幅之大概如此。虽各体画法不同，总之以主为先。所谓宜于大处落墨，勿于碎处积起。或从局面约略措置，或用炭条朽笔先规形势，或分三截，一层一层画入，或深淡交加叠润，或落笔不再加笔。说者不能凿空，学者亦不可凿空。详审古人墨迹，自有分晓。断不可依俗手为入门路径。先入者为主，既入退出最难。全幅局势，先罗胸中者，下笔时是笔笔生出，不是笔笔装去，至结底一笔，亦便是第一笔，古所称一笔画也。气韵虽曰天禀，非学力不能全其天。老杜诗云：读书破万卷，下笔如有神。读得破古人墨迹，则触处透空，自然生动。使笔墨者，借笔墨以寄吾神耳。
　　展纸下笔，理会章法为一大事。布置经营，如著棋下子。格格可下子，格格不可乱下子；纸素上处处可落墨，处处不可乱落墨。棋有棋路，画有画理。一著失当，势即败矣。一幅画，凡中截下截上截，无一定之势，却有一定之理。巉山树木与浅燸者不同，地势使然也。三尺纸画一尺画，馀纸虽无画，却有画在。如将三尺纸折就一尺画之，拽直审视，则此外皆馀纸，不在画内。纵使应笔再画，即分合如宜、关锁合法，气机必不完固。气机完固，经营章法之枢矣。
　　烟云渲染，为画中流行之气，故曰空白非空纸，空白
　　
　　即画也。古人一树一石、皆得烟云之致。近日貌袭倪、黄者，视烟云为了手事。吾愿学者挽之，使画道一变。笔墨位置，不外通气有神，互用虚实，经营详略是也。笔有舌，墨有眼，呼吸照应，有略此而通彼者。有实此而通彼者，画此处，眼光只在此处，何异堆假山之工匠要之书画之理，玄玄妙妙，纯是化机。从一笔贯到千笔万笔，无非相生相让，活现出一个特地境界来。
　　唐子畏以郭恕先笔意画灵岩积雪图，绝似灵岩，虽妇人小于识灵岩者，见而呼为灵岩也。董思白用黄一峰笔意画毗山读书图，绝不似毗山，不特山体不类，即居房水口亦毫不干涉。然二图各臻其妙。使二图笔意倒用，则失山水家之体度矣。
　　画人物自顾、陆、张、吴以来，代有传家。虎头意在笔先，道子神生画外。虎头用笔如丝，循环超忽。道子用笔如葷菜条，变化纵横。后如赵子昂，祖虎头铁线纹也；李伯时，祖道子兰叶纹也。顾、吴二派，至今讲笔法者不能出其范围，正如山水家之南北二宗。
　　人物衣褶，要柔中生刚，毫厘分寸，须见笔力。有重大而条畅者，有精洁而缜密者，凡十八法。其略曰；高古琴弦纹、游丝纹、铁线纹、颤笔水纹、撅头钉纹、尖笔细长撇捺折芦纹、兰叶纹、竹叶纹、枯柴纹、蚯蚓纹、行云流水纹、钉头鼠尾纹。总要顺适紧峭，以状高深倾斜、转折飘举之势。白描贵洁净匀细，不滞不纤。水墨贵苍古雄伟、沉著清真。学画者先求笔法清真匀细，犹学书之先楷篆而后行草也
　　下笔先后在取顺取势。人则先面，面则先鼻，先面后
　　
　　手足，先肩后臂，先衣后裳。譬彼写花卉，亦叶因花附。总之有主而后有宾，先后之法，不外是矣。
　　吴生作数仞之画，或自臂起，或自足先，即取顺取势之意。
　　人物有行立坐卧四势，古怪秀雅四种。下笔时要先得其气象。气象既得，神采自真。不则何异优孟衣冠。
　　人之难画者手足。手之执持，足之行立，一乖于法，体且僵矣。手大可掩半面，足履长过手半，肩无三面阔，身体纵三横五，屈伸结构能于手足安顿，脉络自然通畅。
　　四体妍媸，无关妙处，传神写照，正在阿堵中。此为写真言之，其实凡画人物皆然。人之一身，英爽俱发于两目，下笔稍不合法，便无精采。画目宜方，方则风雅耐观。点睛先要写其圆圈，然后以淡墨实之，才有神气。须发毛根出肉，疏密相间，不可排列整齐。画鼻宜高耸丰隆则近古。身之长短，以面为主，立七坐五蹲三。
　　人物傅采，轻色与用墨水同。或染著，或借衬，或实填重色，亦须薄著，然后逐遍匀加。惟粉色不宜叠著，著色时亦有次第，重者为后。生纸色上罩矾水，再著不沁，验矾入水，得味足矣。凡色切忌涂，薄施为妙。花卉色重者黑轻，墨重者色轻，亦有色重墨重者，纯色没骨者，纯墨写意者，各随体裁。神寓约略浓淡之际，韵生纸墨相发之间，无若翦彩者，则善矣。山水著色，亦在用水。水泽要经营，色黼要惨澹。错采而成片段，不伤气而色厚，错采则不平，成片段则不碎。
　　重色粉色，用胶要当。夏如漆，冬如水，此大略也。著色后罩矾水，胶性滑，矾性涩，则并结，过分则脆裂。
　　
　　冬月不矾亦可，胶重黏滞，胶轻易脱，胶宿败色。生纸烘染，墨水中略入胶，便和得开。烘即洪云托月之烘，非用火也。生纸水沸，用副纸覆抑即止。
　　烘染晕痕，以清水笔双管相调，不可使笔头相撞。其法一管竖用，一管横匿入虎口及中指、无名指之间，相调俱如是调法。将指皆伸，则竖笔亦横，大指、食指紧夹竖笔及虎口横笔，小指、名指向掌曲，则横笔头垂出。遂将中指钩进竖笔，顺用中指甲挑出横笔，与食指钳住。松虎口探出。
　　制色，诸谱所载不甚同，即今专门家虽各擅其法，实不甚相远也。兹言梗概，研求精妙，更有进者。石青、石绿、朱砂，谓之重色，制法同。初置研钵中，搀入清胶水研，研至无声，再冲入沸汤，提作三等色。提用碗三，将色和水倾入一只内掐，碇，即再倾一只，略碇，又再倾一只。第三只碇定，将水弃去，三碗色深淡各异，画家谓之头青、二青、三青，临时入胶水用。花青即靛花制与重色相反，惟取标汁，以多研为妙。青有丸、散二种，散青先用绢包泡，或置铫煎，易水数次，则水无殷色。丸青形如螺，亦如柏子，色绀，先将沸汤泡，易去绀水，总使色净水清为度。青中绀殷既除，然后研，乃入清水少许，研若墨浆，更加入浓胶研，再冲沸汤捐，和解其腻，以浮标试胶。法以笔蘸标水著纸，能和即可，不匀和再入胶脚。既碇，倾面上标水，用煨火收干，脚尽弃去。胭脂用热水沸弃绵，或烈日暴干，或煨火收，入胶少许用。藤黄只消水化。藤黄和花青曰汁绿。花青合胭脂为紫，入粉曰粉紫。赭石产虞山者佳，黄赤之间而无铁色为上，亦须入胶。铅粉，邹
　　
　　小山花卉谱载粉不可熏。今观小山真迹，粉多霉变。制粉究以恽氏之蒸而后研提者为良。粉画忌与皮衣同藏，硝气能还铅色。
　　作画便要世人叫好，非固基之道也。世人所见，止于牝牡骊黄耳。世人遇世人画则赏，解人遇解入画则赏。昔人言之矣。第因赏而为学，非真学者也。吴仲圭与盛子昭同时同里，人竞好子昭，而仲圭不务世俗一时之好。陈章侯临周仲朗画，观者曰：已胜蓝本。章侯曰：此所以不逮处也。此在志于道者自主之。
　　题画须有映带之致。题与画相发，方不为羡文，乃是画中之画，画外之意。
　　初以古人为师，后以造物为师，画之能事尽乎曰：能事不尽此也。从古人人，从造物出。试以古人之学证古人，古人岂斤斤笔墨之间者哉!
　　
　　南宗抉秘
