<!-- { "loadSidebar": true } -->
　　光宅寺僧威公。中品。姚最云：下笔为京洛所知。
　　僧吉底俱，外国人。中品。
　　僧摩罗善提，亦外国人。中品。
　　僧迦佛陀，中品。禅师，天竺人。学行精悫，灵感极多。初在魏，魏帝重之。至隋，隋帝于嵩山起少林寺，至今房门上有画神，即是迦佛陀之迹。见续高僧传。有拂秣国人物图、器物样、外国兽图、鬼神画并传于代。姚最云：已上三僧，既华夷殊体，亡以知其优劣。彦远按梁书外国传云：干随利国王瞿昙备跋随罗者亦工画。其国在南海洲上，天监元年四月八日，瞿昙梦一僧相告云：中国今有圣主，十年内佛法大兴，汝可朝贡，不然则汝国不安。梦中与僧同到中
　　
　　国见梁天子，觉而异之，记得梁主形貌，命笔写之，遂遣使并本国画工请写高祖真。上许之，使还本国，陀罗以高祖真类已画者，盛之宝函，日加礼敬。以外国能画，故附此记云。
　　
　　卷八
　　
　　陈
　　
　　顾野王，字希冯，吴郡人。七岁通五经，善属词，能书画。长为鸿儒，天象地理，无不毕习。在梁为中领军。时宣城王为扬州，野王善画，王褒善书，俱为宾友，时号二绝。入陈，官至黄门侍郎。年六十三，赠右卫将军。见陈书。
　　
　　后魏
　　
　　蒋少游，乐安博昌人。敏慧机巧。工书画，善画人物及雕刻。虽有才学，常在剞劂绳墨之间，园湖城殿之侧。识者叹息，少游坦然为己任，不告疲劳。官至将作大匠、太常少卿、前将军、都水，兼此四官。赠龙骧将军、青州刺史，谥日质。见后魏书。时有郭善明、侯文和、柳俭、闵文和、郭道兴，并以巧思称。彦远以德成而上，艺成而下，鄙亡德而有艺也。君子依仁游艺，周公多才多艺，贵德艺兼也。苟亡德而有艺，虽执厮役之劳，又何兴叹乎。
　　杨乞德，封新乡侯，归心释门，施身入寺。善画佛像，
　　
　　价陵昙度。
　　王由，字茂道。善书画。摹画佛像，为时所服。官至东莱太守。见后魏书。
　　祖班者，东魏人，善画。见三国典略。
　　
　　北齐
　　
　　高孝珩，世宗第二子。封广宁郡王，尚书令、大司徒、司州牧。博涉多才艺。尝于厅事壁上画苍鹰，睹者疑其真，鸠雀不敢近。又画朝士图，当时绝妙。为周师所虏，授开封县侯。孝珩亦善音律。周武宴齐君臣，自弹琵琶，命孝珩吹笛。见北齐书。
　　萧放，字希逸，梁武帝犹子也。为本朝著作郎，入齐，待诏词林馆。善丹青，因于宫中监诸画工。帝令采古来丽美诗及贤哲充画图，帝甚善之。与杨休之同撰御览。加镇东大将军、散骑常侍。见北齐书。
　　杨子华。中品上。世祖时任直阁将军、员外散骑常侍。尝画马于壁，夜听蹄啮长鸣，如索水草。图龙于素，舒卷辄云气萦集。世祖重之，使居禁中，天下号为画耋，非有诏不得与外人画。时有王子冲，善棋通神，号为二绝。见北齐史。阎立本云：自像人已来，曲尽其妙，简易标美，多不可减，少不可逾，其唯子华乎!僧宗云：在孙下田上。李云：在上品张下郑上。斛律金像、北齐贵戚游苑图、宫苑人物屏风、邺中百戏、狮猛图并传于代。
　　田僧亮。下品。官至三公中郎将，入周为常侍。当时之名，高于董、展。僧棕云：挺特生知，不由师授。田家一
　　
　　种，古今独绝。在杨子华下。窦蒙云：非独田家，众艺皆妙。杨、孙之次，董、展其流。彦远以僧亮画意类于展而不如展之精密也。李云：田、杨声实，与董、展侔，备通形似。田氏野服柴车，名为绝笔。与杨契丹同在上品董、展之下。
　　刘杀鬼。下品。与杨子华同时。世祖俱重之。画斗雀于壁间，帝见之以为生，拂之方觉。常在禁中，锡赉巨万。任梁州刺史。见北齐书词苑传。
　　曹仲达，本曹国人也。北齐最称工。能画梵像。官至朝散大夫。国朝宣律师撰三宝感通记，具载仲达画佛之妙，颇有灵感。僧悰云：曹师于袁，冰寒于水。外国佛像，亡竞于时。卢思道、斛律明月、慕容绍宗等像、弋猎图、齐武临轩对武骑、名马图，传于代。
　　殷英童。善画，兼楷隶。
　　高尚士、中品。徐德祖、下品。曹仲璞，已上三人并是当时名手。
　　
　　后周
　　
　　冯提伽。北平人也。官至散骑常侍兼礼部侍郎。志尚清远。后避周末之乱，佣画于并汾之间。窦蒙云：寺壁皆有合作，风格精密，动若神契。彦远按：提伽之迹，未甚精密。山川草树，宛然塞北。车马为得意，人物非所长。
　　
　　隋
　　
　　阎毗。榆林盛乐人。工篆隶，善丹青，当时号为臻绝。
　　
　　周武帝时拜仪同三司。隋帝爱其才艺，令侍东宫。数以雕丽之物取悦于皇太子，拜东骑将军。炀帝令毗修辇辂，多所损益，与宇文恺参详故实，并推巧思。官至朝散大夫、将作少监。见隋书。时有何稠、宇桂林、刘龙弟衮，并有巧思，绝世过人。
　　展子虔。中品下。历北齐、周、隋。在隋为朝散大夫、帐内都督。僧惊云：触物留情，备皆妙绝。尤善台阁。人马山川，咫尺千里。李云：董、展同品。董有展之车马，展亡董之台阁。法华变白麻纸、长安车马人物图、弋猎图、杂宫苑南郊白画、王世充像、北齐后主幸晋阳宫图、朱买臣覆水图，并传于代。
　　郑法士。中品上。在周为大都督左员外侍郎、建中将军，封长社县子。入隋授中散大夫。僧宗云：取法张公，备该万物，后来冠冕，获擅名家。在孙尚子上。李云：伏道张门，谓之高足。邻几睹奥，具体而微。气韵标举，风格道俊。丽组长缨，得威仪之樽节；柔姿绰态，尽幽闲之雅容。至乃百年时景，南邻北里之娱；十月车徒，流水浮云之势。则金、张意气，王、石豪华。飞观层楼，间以乔林嘉树；碧潭素濑，糅以杂英芳草。必暖暖然有春台之思，此其绝伦也。江左自僧繇已降，郑君是称独步。在上品杨子华下，孙尚子上。按：郑法轮、郑德文、袁昂、陈善见、刘乌、阎立本皆师郑公，各有形似，识者方辨之。禽卢明月像、阿育王像、陈玄英像、贵戚屏风、洛中人物车马、隋文帝入佛堂像、北齐畋游像、杨素、贺若弼像，并游春苑图并传于代。彦远以李大夫所评郑在杨下，此非允当，郑合在杨上。
　　法士弟法轮。中品上。李云：属意温雅，用笔调润。精密有馀，高奇未足。舆马之际，难与比肩。比其兄为劣。
　　
　　及其辟台苑，恣登临，罗绮如春，芳菲似雪，亦为绝尘也。僧棕云：法轮精密有馀，不近师匠，全范士体。先图寺壁，本效张公，为步不成，谅非高雅。前贤品第，以此失之。
　　法士子德文。中品。李云：笔迹纤懦，英灵销歇。与法轮、刘乌同。
　　孙尚子。上品中。睦州建德县尉。僧淙云：师模顾、陆，骨气有馀。鬼神特所偏善，妇人亦有风态。在法士下，子华上。窦蒙云：鞍马树石，法士不如。与顾、陆异迹，岂独鬼神而已。李云：孙、郑共师于张。郑则人物楼台，当雄霸伯，孙则魑魅魍魉，参灵酌妙。善为战笔之体，甚有气力。衣服手足木叶流莫不战动，唯须发独尔调利。他人效之，终莫能得，此其异态也。在上品郑下，董、展上。美人图、屋宇鬼神传于代。
　　董伯仁。中品上。汝南人也。多才艺，乡里号为智海。官至光禄大夫、殿中将军。僧悰云：综步多端，尤精位置。屏障一种，亡愧前贤。在陈善见下。窦蒙云：楼台人物，旷绝今古。杂画巧赡，高视孙、田。乃变化万殊，何止屏风一种。李云：董与展皆天生纵任，亡所祖述，动笔形似，画外有情，足使先辈名流动容变色。但地处平原，阙江山之助，迹参戎马，少簪裾之仪。此是所未习，非其所不至。若较其优劣，则欣戚笑言，皆穷生动之意；驰骋弋猎，各有奔飞之状。必也三休轮奂，董氏造其微；六辔沃若，展生居其骏。董有展之车马，展亡董之台阁。汝南今多画迹，是其绝思。石泉公王方庆观之而叹曰：向使展、董二人与江东诸子易地而处，张侯已降，咸应病之。鉴者以为知言。初董与展同召入隋室，一自河北，一自江南，初则见轻，
　　
　　后乃颇采其意。古来词人，亦有此累。周明帝畋游图，杂画台阁样，弥勒变，弘农田家图，隋文帝上厩名马图传于代。
　　杨契丹。上品中。官至上仪同。僧悰云：六法备该，甚有骨气。山东体制，允属伊人。在阎立本下。窦云：契丹之迹，非不雄富，比之董展，则乏精微。李云：田、杨声侔董、展。昔田、杨与郑法士同于京师光明寺画小塔。郑图东壁北壁，田图西壁南壁，杨画外边四面，是称三绝。杨以簟蔽画处，郑窃观之，谓杨曰：卿画终不可学，何劳障蔽杨特托以婚姻，有对门之好。又求杨画本，杨引郑至朝堂，指宫阙衣冠车马曰：此是吾画本也。由是郑深叹服。光明寺后为大云寺，今长安怀远里也。又宝刹寺一壁，佛涅粲变、维摩等，亦为妙作。与田同品。隋朝正会图、幸洛阳图、豆卢宁像、贵戚游宴图、杂佛变，传于代。
　　刘乌。下品。僧悰云：师于郑。屏障有功。其于绵密，独越伦辈。李云：学于郑不少风格，但未道耳。
　　陈善见。下品。僧悰云：准的于郑，道媚温润则不及之。裴孝源云：二阎、袁、陆、张之外，学者陈善见、王知慎之流，万得其一，固未及于风格，尚汲汲于形似。今之所蓄，皆善见写拓，远非杨、郑之真矣。
　　江志。中品。僧悰云：笔力劲健，风韵顿挫。模山拟石，妙得其真。
　　李雅。下品。为滕王库直。或云秦王。僧宗云：神气抑扬，独越伦伍。圣僧形制，是所尤工。窦云：佛像鬼神，法士以下，僧繇之亚，契丹、善见未可比之。
　　王仲舒。下品。僧悰云：北面孙公，风骨不逮。精熟润媚，推于名辈。
　　
　　阎思光，下品。解宗，下品。程瓒，下品。已上三人，并隋朝名手。
　　尉迟跋质那，西国人。善画外国及佛像，当时擅名。今谓之大尉迟。六番图、外国宝树图，又有婆罗门图传于代。
　　天竺僧昙摩拙叉。亦善画。隋文帝时自本国来，遍礼中夏阿育王塔。至成都雒县大石寺，空中见十二神形，便一一貌之。乃刻本为十二神形于寺塔下，至今在焉。具三宝感通记。
　　
　　卷九
　　
　　唐朝上
　　
　　唐高祖神尧皇帝、太宗皇帝、中宗皇帝、玄宗皇帝并神武圣哲，艺亡不周，书画备能，非臣下所敢陈述。
