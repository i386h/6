<!-- { "loadSidebar": true } -->
　　王默。师项容。风颠酒狂。画松石山水，虽乏高奇，流俗亦好。醉后以头髻取墨，抵于绢画。王默早年授笔法于台州郑广文虔。贞元末于润州殁，举柩若空，时人皆云化去。平生大有奇事。顾著作知新亭监时，默请为海中都巡。问其意，云要见海中山水耳。为职半年解去，尔后落笔有奇趣。顾生乃其弟子耳。彦远从兄监察御史厚与余具道此事，然余不甚觉默画有奇。
　　
　　笔法记
　　荆浩，字浩然，山西沁水人。业儒，博通经史，善属文。代舌，退藏不仕，隐于太行之洪谷，因自号洪谷子，常画山水树石以自娱。关仝为其门生。画史以荆关并称。《笔法记》又作《画山水录》，为系统论述山水画创作的第一篇，对后世李成、郭熙以降的山水画论影响极大。但文格颇驳杂，忽雅忽俗，又似小说，故后人颇有疑非荆浩所作者。又《唐六如画谱》收有荆浩《画说》一篇，亦伪托者。
　　
　　笔法记
　　[五代梁]荆浩
　　太行山有洪谷，其间数亩之田，吾常耕而食之。有日登神钲山四望，回迹入大岩扉，苔径露水，怪石祥烟，疾进其处，皆古松也。中独围大者，皮老苍藓，翔鳞乘空，蟠虬之势，欲附云汉。成林者爽气重荣，不能者抱节自屈，或回根出土，或偃截巨流，挂岸盘溪，披苔裂石。因惊其异，遍而赏之。明日携笔复就写之，凡数万本，方如其真。明年春，来予石鼓岩间，遇一叟，因问，具以其来所由而答之。叟曰：子知笔法乎曰：叟仪形野人也，岂知笔法耶叟曰：子岂知我所怀耶闻而惭骇。曰：少年好学，终可成也。夫画有六要：一曰气，二曰韵，三曰思，四曰景，五曰笔，六曰墨。曰：画者，华也，但贵似得真，岂此挠矣。叟曰：不然，画者，画也，度物象而取其真。物之华，取其华，物之实，取其实，不可执花为实。若不知术，苟似可也，图真不可及也。曰：何以为似何以为真叟曰：似者，得其形，遗其气。真者，气质俱盛。凡气传于华，遗于象，象之死也。谢曰：故知书画者，名贤之所
　　
　　学也。耕生知其非本，玩笔取与，终无所成，惭惠受要，定画不能。叟曰：嗜欲者，生之贼也。名贤纵乐琴书图画，代去杂欲。子既亲善，但期终始所学，勿为进退。图画之要，与子备言：气者心随笔运，取象不惑。韵者隐迹立形，备遗不俗。思者删拨大要，凝想形物。景者制度时因，搜妙创真。笔者虽依法则，运转变通，不质不形，如飞如动。墨者高低晕淡，品物浅深，文采自然，似非因笔。复曰：神妙奇巧。神者亡有所为，任运成象。妙者思经天地，万类性情，文理合仪，品物流笔。奇者荡迹不测，与真景或乖异以致其理，偏得此者，亦为有笔无思。巧者雕缀小媚，假合大经，强写文章，增邈气象，此谓实不足而华有馀。凡笔有四势，谓筋肉骨气。笔绝而断谓之筋，起伏成实谓之肉，生死刚正谓之骨，迹画不败谓之气。故知墨大质者失其体，色微者败正气，筋死者无肉，迹断者无筋，苟媚者无骨。夫病者二，一曰无形，二曰有形。有形病者，花木不时，屋小人大，或树高于山，桥不登于岸，不可度形之类是也。如此之病，不可改图。无形之病，气韵俱泯，物象全乖，笔墨虽行，类同死物，以斯格拙，不可删修。子既好写云林山水，须明物象之原。夫木之为生，为受其性。松之生也，枉而不曲，遇如密如疏，匪青匪翠，从微自直，萌心不低，势既独高，枝低复偃，倒挂未坠于地下，分层似叠于林间，如君子之德风也。有画如飞龙蟠虬，狂生枝叶者，非松之气韵也。柏之生也，动而多屈，繁而不华，捧节有章，文转随日，叶如结线，枝似衣麻。有画如蛇如素，心虚逆转，亦非也。其有楸桐椿栎榆柳桑槐，形质皆异，其如远思即合，一一分明。山水之象，气势相生，
　　
　　故尖曰峰，平曰顶，圆曰峦，相连曰岭，有穴曰岫，峻壁曰崖，崖间崖下曰岩，路通山中曰谷，不通曰峪，峪中有水曰溪，山夹水曰涧。其上峰峦虽异，其下冈岭相连，掩映林泉，依希远近。夫画山水无此象，亦非也。有画流水，下笔多狂，文如断线，无片浪高低者，亦非也。夫雾云烟霭，轻重有时，势或因风，象皆不定。须去其繁章，采其大要，先能知此是非，然后受其笔法。曰：自古学人，孰为备矣叟曰：得之者少。谢赫品陆之为胜，今已难遇亲踪。张僧繇所遗之图，甚亏其理。夫随类赋彩，自古有能。如水晕墨章，兴吾唐代。故张噪员外树石，气韵俱盛，笔墨积微，真思卓然，不贵五彩，旷古绝今，未之有也。麴庭与白云尊师气象幽妙，俱得其元，动用逸常，深不可测。王右丞笔墨宛丽，气韵高清，巧写象成，亦动真思。李将军理深思远，笔迹甚精，虽巧而华，大亏墨彩。项容山人树石顽涩，棱角无踺，用墨独得玄门，用笔全无其骨，然于放逸，不失元真气象，元大创巧媚。吴道子笔胜于象，骨气自高，树不言图，亦恨无墨。陈员外及僧道芬以下，粗升凡格，作用无奇。笔墨之行，甚有形迹。今示子之径，不能备词。遂取前写者异松图呈之。叟曰：肉笔无法，筋骨皆不相转，异松何之能用我既教子笔法。乃赍素数幅，命对而写之。叟曰：尔之手，我之心，吾闻察其言而知其行，子能为吾言咏之乎谢曰：乃知教化圣贤之职也，禄与不禄而不能去，善恶之迹感而应之，诱进若此，敢不恭命。因成古松赞曰：不雕不荣，惟彼贞松。势高而险，屈节以恭。叶张翠盖，枝盘赤龙。下有蔓草，幽阴蒙茸。如何得生，势近云峰。仰其擢干，偃举千重。巍巍溪中，翠
　　
　　晕烟笼。奇枝倒挂，徘徊变通。下接凡木，和而不同。以贵诗赋，君子之风。风清匪歇，幽音凝空。叟嗟异久之，曰：愿予勤之，可忘笔墨而有真景。吾之所居，即石鼓岩间，所字曰石鼓岩子也。曰：愿从侍之。叟曰：不必然也。遂亟辞而去。别日访之而无踪。后习其笔术，尝重所传，今遂修集，以为图画之轨辙耳。
　　
　　画山水赋
　　此《画山水赋》别一本也。一本即前收之署名王维《山水论》。疑是后人伪托，但其言可采，后世画师颇宗而习之。
　　
　　画山水赋
　　[五代梁]荆浩
　　夫山水，乃画家十三科之首也。有山峦柯木水石云烟泉崖溪岸之类，皆天地自然造化。势有形，格有骨，格亦无定质。所以学者初入艰难，必要先知体用之理，方有规矩。其体者，乃描写形势骨格之法也。运于胸次，意在笔先。远则取其势，近则取其质。山立宾主，水泛往来，布山形，取峦向，分石脉，置路湾，模树柯，安坡脚。山知曲折，峦要崔巍。石分三面，路看两歧。溪涧隐显，曲岸高低。山头不得重犯，树头切莫两齐。在乎落笔之际，务要不失形势，方可进阶。此画体之诀也。其用者，乃明笔墨虚皴之法。笔使巧拙，墨用轻重。使笔不可反为笔使，用墨不可反为墨用。凡描枝柯苇草楼阁舟车运笔宜巧，山石坡崖苍林老树运笔宜拙。虽巧不离乎形，固拙亦存乎质。远则宜轻，近则宜重。浓墨莫可复用，淡墨必教重提。又古有云：丈山尺树，寸马豆人。远山无皴，远水无痕。远林无叶，远树无枝。远人无目，远阁无基。虽然定法，不可胶柱鼓瑟，要在量山察树，忖马度人。可谓不尽之法，学者宜熟味之。
　　
　　
　　画山水诀
　　李成，营丘人。世业儒，为郡名族。能画山水，当时称为第一。刘道醇《圣朝名画评》定为山水门“神品”。开宝间，贵戚孙四皓广延四方艺术之士，以书召之。成曰：“吾儒者，粗识去就。性爱山水，弄笔自适耳，岂能奔走豪士之门，与工技同处哉!”李成为人如此，则不大可能作《画山水诀》。又此篇与世传李澄叟《山水诀》大同小异，俱似画工口诀，辗转相传增益而成者。
　　
　　画山水诀
　　[宋]李成
　　凡画山水，先立宾主之位，次定远近之形，然后穿凿景物，摆布高低。落笔无令太重，重则浊而不清；不可太轻，轻则燥而不润。烘染过度则不接，辟绰繁细则失神。发树枝左长右短，立石势上重下轻，摆布裁插，势使相偎。上下云烟取秀，不可太多，多则散漫无神；左右林麓铺陈，不可太繁，繁则堆塞不舒。山高峻无使倾危，水深远勿教穷涸。路须曲折，山要高昂。孤城置之远边，墟市依于山脚。雪天不用云烟，雨里无多远望。山舍仍居隘窄，渔翁要在平滩。朝晴晃朗，暮雨阴昏。舍屋不在多间，渔钓有时而作。藤蔓依缠古木，窠丛簇扎山头。高山烟锁其腰，长岭云翳其脚。远水萦纡而来，还用云烟以断其派；怪石峻岩而立，仍须土阜以培其根。原野旷荡相连，苍山依其低浅。石须圆混锋芒，八面棱层；木要交叉挺干，四时枯茂。迅风拔木，暴雨崩崖。浅流则岸畔平滩，深涧则陡崖直下。耸坡之土必要高，低则地浅；烟林之木亦宜疏，密则繁絮。重岩切忌头齐，群峰更宜高下。孤峰远设，野水
　　
　　遥拖。道路时隐时显，桥梁或有或无。远怕阴昏，近防重浊。颠崖怪石，不用频施；峻岭枯槎，也宜少作。遥烟远曙，太繁恐失朝昏；密树稠林，断续防他版刻。山原峻险，依稀樵径犹存；崖岸倾危，隐约云林深暗。平川虽远，参差皴染而成；流水泉源，仿佛还多颠扑。布两路有明有晦，起双峰陡高陡低。雾薄明爽舒晴，烟霭漾腾欲雨。乔木耸直，蟠屈者一株两株；乱石垒堆，奇怪者三块两块。点树叶稀疏问密，皴石脉以重分轻。亭庵不在常施，楼观仍须间作。人物转顾多般，野店犹防相似。气象：春山明媚，夏木繁阴，秋林摇落萧疏，冬树槎牙妥贴。树根栽插，龙爪宛若抓拿；石布棱层，根脚还须带土。之字水不过三转，溅瀑水不过两重。侵天一道飞泉，涌瀑多湍澈底。翻涛巨浪，浅濑平流。烟波茫茫，云浪浩浩。山无独木，石不孤单。林烟一派便休，古木数株而已。乔木疏于平野，矮窠密布山头。孤烟远自水边，薄蔼骤依岩脚。野桥寂寞，遥通竹坞人家；古寺萧条，掩映松林佛塔。春水绿而潋滟，夏津涨而弥漫，秋潦尽而澄清，寒泉涸而凝此。新窠肥滑，岩石须要皴苍；古树槎牙，景物兼还秀媚。分清分浊，庶几轻重相兼；淳重淳轻，病在偏枯损体。千岩万壑，要低昂聚散而不同；叠山献层峦，但起伏峥嵘而各异。不迷颠倒回还，自然游戏三昧。
　　
　　益州名画录
