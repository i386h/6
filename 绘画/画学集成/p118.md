<!-- { "loadSidebar": true } -->
　　山之轮廓先定，然后皴之今人从碎处积为大山，此最是病。古人运大轴，只三四大分合，所以成章。虽其中细碎处甚多，要之取势为主。此条又见莫是龙画说
　　
　　作画，凡山俱要有凹凸之形，先钩山外势形像，其中则用直皴。此子久法也。
　　远山一起一伏则有势，疏林或高或下则有情，此画诀也。
　　湘江上奇云，大似郭河阳雪山。其平展沙脚，与墨沈淋漓，乃似米家父子耳。故人论郭熙画石如云，不虚也。
　　古人画不从一边生去，今则失此意，故无八面玲珑之巧。但能分能合，而皴法足以发之，是了手时事也。其次须明虚实虚实者，各段中用笔之详略也。有详处必要有略处，虚实互用。疏则不深邃，密则不风韵。但审虚实，以意取之，画自奇矣。
　　荆浩云：吴道子画山水，有笔而无墨；项容有墨而无笔。盖有笔无墨者，见落笔蹊径而少自然；有墨无笔者，去斧凿而多变态。
　　古人云：有笔有墨。笔墨二字，人多不晓。画岂有无笔墨者，但有轮廓而无皴法，即谓之无笔；有皴法而不分轻重向背明晦，即谓之无墨。古人云：石分三面。此语是笔亦是墨，可参之。此条又见莫是龙画说
　　作云林画，须用侧笔，有轻有重，不得用圆笔，其佳处在笔法秀峭耳。宋人院体，皆用圆皴。北苑独稍纵，故为一小变。倪云林、黄子久、王叔明，皆从北苑起祖，故皆有侧笔；云林其尤著者也。
　　每观唐人山水皴法，皆如铁线，至于画人物衣纹亦如之。
　　以境之奇怪论，则画不如山水；以笔墨之精妙论，则山水决不如画。东坡有诗云：论画以形似，见与儿童邻。
　　]。
　　作诗必此诗，定知非诗人。余曰，此元画也。晁以道诗云：画写物外形，要物形不改。诗传画外意，贵有画中态。余曰：此宋画也。画与字各有门庭。字可生，画不可不熟；字须熟后生，画须熟外熟。
　　士人作画，当以草隶奇字之法为之：树如屈铁，山如画沙，绝去甜俗蹊径，乃为士气。不尔，纵俨然及格，已落画师魔界，不复可救药矣。若能解脱绳束，便是透网鳞也。
　　摊烛作画，正如隔帘看月，隔水看花，意在远近之间，亦文章法也。
　　画家以古人为师，已自上乘。进此当以天地为师，每朝看云气变幻，绝近画中山。山行时见奇树，须四面取之，树有左看不入画，而右看入画者，前后亦尔。看得熟，自然传神。传神者必以形，形与心手相凑而相忘，神之所托也。树岂有不入画者，特画史收之生绢中，茂密而不繁，峭秀而不寒，即是一家眷属耳。此条又见莫是龙画说
　　画树木各有分别，如画潇湘图，意在荒远灭没，即不当作大树及近景丛木。画五岳亦然。如画园亭景，可作杨柳梧竹及古桧青松。若以园亭树木移之山居，便不称矣。若重山复嶂，树木又当直枝直干，多用攒点，彼此相藉，望之模糊郁葱，似入林有猿啼虎嗥者乃称。至春夏秋冬，风晴雨雪，又不在言也。此条又见莫是龙画说
　　董北苑画树，都有不作小树者，如秋山行旅是也。又有作小树，但只远望之似树，其实凭点缀以成形者，余谓此即米氏落茄之源委。盖小树最要淋漓约略，简于枝柯，而繁于形影。此条又见莫是龙画说
　　
　　北苑画小树，不先作树枝及根，但以笔点成形；画山即用画树之皴。此人所不知，乃诀法也。
　　北苑画杂树，只露根，而以点叶高下肥瘦，取其成形。此即米画之祖，最为高雅，不在斤斤细巧。
　　画树之法，须专以转折为主，每一动笔，便想转折处，如写字之于转笔用力，更不可往而不收。枝有四枝，谓四面皆可作枝着叶也。但画一尺树，更不可令有半寸之直，须笔笔转去。皆秘诀也。
　　树固要转，而枝不可繁，枝头要敛不可放，树头要放不可紧。
　　宋人多写垂柳，又有点叶柳。垂柳不难画，只要分枝头得势耳。点叶柳之妙，在树头圆铺处，只以汁绿渍出，又要森萧，有迎风摇颺之思。其枝须半明半暗。又春二月，柳未垂条；秋九月，柳已衰飒，俱不可混。设色亦须体此意也。此条又见莫是龙画说
　　枯树最不可少，时于茂林中间出，乃见苍秀。树虽桧柏杨柳椿槐，要得郁郁森森。其妙处在树头与四面参差，一出一入，一肥一瘦处。古人以墨画圈，随圈而点缀，正为此也。此条又见莫是龙画说
　　画平远师赵大年，重山叠嶂师江贯道，皴法用董源麻皮皴及潇湘图点子皴，树用北苑、子昂二家法，石法用大李将军秋江待渡图及郭忠恕雪景。李成画法有小幅水墨及著色青绿，俱宜宗之。集其大成，自出机轴，再四五年，文、沈二君不能独步吾吴矣。此条又见莫是龙画说
　　画人物须顾盼语言，花果迎风带露，禽飞兽走精神脱真，山水林泉清闲幽旷，屋庐深邃，桥渡往来，山脚入水
　　
　　澄明，水源来历分晓。有此数端，即不知名，定是高手。
　　道君皇帝。以积墨写石，凡有六品。后敷文学士小米跋于海岳菴中，不似人间钩勒法也。然石田翁则云：画石须用皴，如写大山，则隽永有味。
　　昔人评石之奇，曰透，曰漏。吾以知画石之诀，亦尽此矣。赵文敏常为飞白石，又常为卷云石，又为马牙钩石，此三种足尽石之变。
　　画家以神品为宗极，又有以逸品加于神品之上者，曰：失于自然，而后神也。此诚笃论，恐护短者窜入其中。士大夫当穷工极研，师友造化，能为摩诘，而后为王洽之泼墨，能为营邱，而后为二米之云山，乃是关画师之口，而供赏者之耳目也。
　　古人论画，以取物无疑为一合，非十三科全备，未能至此。范宽山水神品，犹借名手为人物，故知兼长之难。
　　禅家有南北二宗，唐时始分。画之南北二宗，亦唐时分也，但其人非南北耳。北宗则李思训父子著色山水，流传而为宋之赵干、赵伯驹、伯辅，以至马、夏辈。南宗则王摩诘始用渲淡，一变钩斫之法，其传为张璟、荆、关、董、巨、郭忠恕、米家父子，以至元之四大家。亦如六祖之后。有马驹、云门、临济儿孙之盛，而北宗微矣。要之摩诘所谓云峰石迹，迥出天机，笔意纵横，参乎造化者，东坡赞吴道子、王维画壁亦云；吾于维也无间然。知言哉。此条又见莫是龙画说
　　右丞以前作者，无所不工，独山水神情传写，犹隔一尘。自右丞始用皴法，用渲染法，若王右军一变锺体，风翥鸾翔，似奇反正。右丞以后，作者各出意造，如王洽、
　　
　　李思训辈，或泼墨澜翻，或设色娟丽，顾蹊径已具，模拟不难。此于书家欧、虞、褚、薛，各得右军之一体耳。
　　文人之画，自王右丞始。其后董源、巨然、李成、范宽为嫡子，李龙眠、王晋卿、米南宫及虎儿，皆从董、巨得来。直至元四大家黄子久、王叔明、倪元镇、吴仲圭，皆其正传。吾朝文、沈，则又远接衣钵。若马、夏及李唐、刘松年，又是大李将军之派，非吾曹当学也。
　　李昭道一派，为赵伯驹、伯骗，精工之极，又有士气。后人傲之者，得其工，不能得其雅，若元之丁野夫、钱舜举是已。盖五百年而有仇实父，在昔文太史亟相推服。太史于此一家画，不能不逊仇氏，故非以赏鉴增价也。实父作画时，耳不闻鼓吹阗骈之声，如隔壁钗钏戒，顾其术亦近苦矣。行年五十，方知此一派画殊不可习，譬之禅定积劫，方成菩萨，非如董、巨、米三家可一超直入如来地也。
　　王右丞诗云：宿世谬词客，前身应画师。余谓右丞云峰石迹，迥出天机，笔思纵横，参乎造化，唐以前安得有此画师也。
　　五代时僧惠崇，与宋初僧巨然，皆工画山水。巨然画，米元章称其平淡天真。惠崇以右丞为师，又以精巧胜，江南春卷为最佳。一似六度中禅，一似西来禅，皆画家之神品也。
　　宋画至董源、巨然，脱尽廉织刻画之习。然惟写江南山则相似，若海岸图，必用大李将军，北方盘车骡网，必用李晞古、郭河阳、朱锐。黄子久专画海虞山，王叔明专画苕誓景，宋时宋迪专画潇湘，各随所见，不得相混也。
　　董北苑、僧巨然，都以墨染云气，有吐吞变灭之势。
　　]。
　　米氏父子宗董、巨，然法稍删其繁复。独画云仍用李将军钩笔，如伯驹、伯骗辈，欲自成一家，不得随人去取故也。
　　郭恕先楼阁山水，可谓人巧极天工，错非李嵩辈所能梦见也。
　　诗至少陵，书至鲁公，画至二米，古今之变、天下之能事毕矣。独高彦敬兼有众长，出新意于法度之中，寄妙理于豪放之外，所谓游刃馀地，运斤成风，古今一人而已。
　　米元章作画，一洗画家谬习。观其高自标置，谓无一点吴生习气。又云：王维之迹，殆如刻画，真可一笑。盖唐入画法，至宋乃畅，至米家又变耳
　　老米画难于浑厚，但用淡墨、浓墨、泼墨、破墨、积墨、焦墨，尽得之矣。
　　赵大年平远，写湖天渺茫之景，极不俗，然不耐多皴。虽云学维，而维画正有细皴者，乃于重山叠嶂有之，赵未能尽其法也。此条又见莫是龙画说
　　赵令穰江乡清夏卷，笔意全仿右丞。余从京邸得之，曰阅数过，觉有所会。赵与王晋卿皆脱去院体，以李咸熙、王摩诘为主。然晋卿尚有畦迳，不若大年之超轶绝尘也。
　　夏圭师李唐，更加简率，如塑工所谓减塑者，其意欲尽去模拟蹊径，而若灭若没，寓二米墨戏于笔端。他人破觚为员，此则琢员为觚耳。
　　赵集贤画，为元人冠冕，独推重高彦敬，如后生事名宿。而倪迂题黄子久画云：虽不能梦见房山，特有笔意。则高尚书之品，几与吴兴埒矣。高乃一生学米，有不及，无过也。
　　胜国名手，以赵吴兴为神品。而云林以为鸥波、房山
　　
　　所称许者，或有异同，此由未见房山真迹耳。余得大姚村图，乃高尚书真迹，烟云淡荡，格韵俱超，固非子久、山樵所能梦见也。
　　元季四大家以黄公望为冠，而王蒙、倪瓒、吴仲圭与之对垒。此数公评画，必以高彦敬配赵文敏，恐非耦也。
　　元季四大家，浙人居其三，王叔明湖州人，黄子久衢州人，吴仲圭钱唐人，惟倪元镇无锡入耳。江山灵气，盛衰故有时，国朝名士，仅戴进为武林人，已有浙派之目，不知赵吴兴亦浙人。若浙派日就澌灭，不当以甜斜俗软者系之彼中也。
　　梅花道人吴仲圭，画师巨然，与盛子昭比门而居。盛虽工，实有笔墨畦径，非若仲圭之苍苍莽莽、有林下风气，所谓气韵非耶
