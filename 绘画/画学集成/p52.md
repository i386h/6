<!-- { "loadSidebar": true } -->
　　薛绍彭家三天女谓之顾恺之，实唐初画。
　　邵必家维摩文殊，六朝画。西山十二真君亦其次，题为阎立本。
　　余相国寺中八金得纸桃两枝，绿叶虫透背，二叶着桃上，二桃突兀高出纸素。徐熙真笔也。
　　钱世京家谢灵运盘足坐像，亦奇古。
　　高公绘家古花二枝，百破碎无名。在徐、黄上。自余家往。
　　江州张氏收李重光道装像，神骨俱全，云是顾闳中笔。
　　沈括收毕宏画两幅一轴。上以大青和墨，大笔直抹不皴，作柱天高半峰满八分。一幅至向下作斜凿开，曲栏约
　　峻崖，一瀑落下，两大石塞路头。一幅作一圆平岭半腰云遮，下碛石数块，一童抱琴由曲栏转山去。一古木卧奇石，奇古。沈谪秀日见之，及居润，问之，云已易与人，竟不再出。至今常在梦寐。
　　
　　
　　德隅斋画品
　　李廌，字方叔。阳翟人。早年以文字受知于苏轼。后轼知贡举，庸竟不第，偃蹇而没。本书成于哲宗绍圣五年(公元年)，有题作《德隅堂画品》者。
　　
　　德隅斋画品
　　[宋]李廌
　　
　　目录
　　梁元帝蕃客入朝图
　　范琼大悲观音像
　　孙位春龙起蛰图
　　郭忠恕楼居仙图
　　关仝仙游图
　　徐熙鸡竹图
　　锺隐棘鹞柘条铜嘴
　　荧惑像
　　灵惠应感公像
　　孙知微雪锺馗
　　张南本火佛像
　　黄筌寒龟曝背图
　　勾龙爽补陀观音像
　　张图紫微朝会图
　　包鼎乳虎
　　被发观音变相
　　赵公祜正坐佛
　　石恪玉皇朝会图
　　厉归真渡水牛出林虎
　　戚化元归龙入海图
　　赵昌菡萏图
　　李伯时长带观音赵令穰画
　　画品书后
　　
　　
　　○蕃客入朝图
　　
　　梁元帝为荆州刺史日所作粉本，鲁国而下凡三十五国，皆写其使者，欲见中外一家要荒种落共来王之职。其状貌各不同，然皆野怪寝陋，无华人气韵。如丁文简公家凌烟功臣、孔子七十门人小样，亦唐朝粉本，形性态度，人人殊异，画家盖以此为能事也，此图题字殊妙，高昌等国皆注云：贞观某年所灭。又笔气与阎立本所作职贡图正相若，得非立本摹元帝旧本乎？或以谓诚元帝所作，传至贞观，后人因事记于题下，亦未可知。然画笔神妙，不必较其名氏。或梁元帝，或阎立本，皆数百年前第一品画笔。纸缝有褚长文审定印章。长文之鉴画有名于古，定能知此不凡也。
　　
　　　　○大悲观音像
　　　　唐大中年范琼所作像，躯不盈尺而三十六臂手目皆端重安稳，如汝州香山大悲化身自作塑像、襄阳东津大悲化身自作画像意韵相若。盖臂手虽多，左右对以偶之，其意相应，浑然天成，不见其有馀。所执诸物，各尽其妙。笔迹如缕，而精劲温润，妙穷毫厘，其卢楞伽、曹仲宣之徒欤？
　　
　　○春龙起蛰图
　　蜀文成殿下军将孙位所作。山临大江，有二龙自山中出。一龙蜿蜒骧首云间，水随云气而上，雨自鬛中出，鱼虾随之，或平空而陨；一龙尾尚在穴前，踞大石而蹲，举首望云中，意欲俱往。怒风如腥，草木尽靡，波涛震骇，涧谷弥漫。山下桥路皆没，山中居民老小聚观，阖户阙牖，人人惊畏，若屋颠坠。笔势超轶，意气雄放，非其胸中磊落不凡，能窥神物变化，穷究百物情状，未易能也。位后名遇，盖遇异人得度世法，信乎非俗工也。
　　
　　○楼居仙图
　　郭忠恕恕先所作，中书令赵韩王普思默堂印，相国王冀公钦若太原钦若图书。作石似李思训，作树似王摩诘。至于屋木楼阁，恕先自为一家，最为独妙。栋梁楹桷，望
　　
　　之中虚，若可投足，栏楯牖户，则若可以扪历而开阖之也。以毫计寸，以分计尺，以寸计丈，增而倍之，以作大宇，皆中规度，曾无少差，非至详至悉、委曲于法度之内，皆不能也。当恕先仕于朝，瑀驰不羁，放浪玩世，卒以傲恣流窜海岛，中道仆地，蜕形仙去。其图写楼居，乃如此精密；非徒精密也，萧散简远，无尘埃气。东坡先生尝赞曰：长松参天，苍壁插水。缥缈飞观，凭栏谁子。空闬寂历，烟雨灭没。恕先在焉，呼之或出。非神仙中人，孰能知神仙之乐而寓于画也。予尝见恕先清泰元年所作盘车图粉本水磨大图，今并此图，最能知其妙处。孔子所谓从心所欲不逾矩，庄子所谓猖狂妄行乃蹈乎大方者也。其为人无法度如彼，其为画有法度如此，则知天下妙理，从容自能中度。使恕先规规度量而为之，则亦疲矣。恕先肯为是乎？
　　
　　○仙游图
　　　　唐关仝所作，故相晋国丁公印章在焉。仝画山水入妙，然于人物非工，每有得意者，必使胡翼主人物。此图神仙，翼所作也。大石丛立，屹然万仞，色若精铁，上无尘埃，下无粪壤，四面斩绝，不通人迹，而深岩委涧，有楼观洞府鸾鹤花竹之胜，杖履而游者，皆羽衣飘飘，若御风而上征者，非仙灵所居而何？石之立者，左右视之，各见其圜锐短长远近之势。石之坐卧者，上下视之，各见其方圆广狭薄厚之形。笔墨略到，便能移人心目，使人必求其意趣，此又足以见其能也。
　　
　　　　○鸡竹图（书画谱作鹤竹图）
　　南唐霸府之库物。旧有集贤院印章，梅翰林词涂去故印，复用梅昌言印以盖之。徐熙所作也。丛生竹筱，根干节叶，皆用浓墨粗笔，其间栉比，略以青绿点扫，而具萧然有拂云之气。两驯雉啄其下，羽翼鲜洁，喙欲鸣、距欲动也。近时画师作翎毛，务以疏渲细密为工，一羽虽似，而举体或不得其大全。此虽羽毛不复疏渲，分布众采，映带而成，生意真态，无一不具，非造妙自然莫能至此。
　　
　　　　○棘鹞柘条铜嘴
　　皆南唐锺隐所作。隐，天台人，以其隐于锺山，遂为姓名，盖处士也。画花高淡简远，工于用墨，笔迹浑成，外无棱刺。木身鸟羽，皆用淡色意就而成。世俗画雕狸鹰兔鹞雉鹯雀之类，皆作禽夺搏击之状，欲示其猛。隐所作鹞坐枯枝上，貌甚闲暇，注目草中之禽，其意欲取，蹲缩作势，得兵家所谓鸷鸟之击必匿其形，使人想其霜拳老足必无虚下也。世俗作铜嘴，多作儇子艳妇雕笼彩缕以为之饰，虽或工巧而凡猥可憎。隐所作铜嘴坐枯条上，有得荫忘形之意，傍有大树，苍皮鲜驳，下有丛竹茂密，春风野色，骀荡在目。然老树欹卧不见条枝，竹枝虽多景若未尽，当是金陵霸府中大屏之一扇或大图之一幅。或闻今宁远军节度使高公公绘亦有锺隐图，亦止三幅，笔墨相若而景物与之连属，疑为此画之旁幅，惜乎未能并观其全也。
　　
　　　　○荧惑像
　　朱发森然上冲冠，荷长戟，貌甚忿怒，口鼻出息，烟焰皆飞。然气志超然，有天人之意。
　　
　　○灵惠应感公像
　　　　秦蜀守李冰之子，开二江，制水怪，蜀人德之，祠于灌口，世所谓灌口二郎者也。风貌甚都，威仪严毅。然挟弹遨游于二江之边，成庙食之气。
　　
　　　　○雪钟馗
　　破巾短褐，束缚一鬼，荷于担端，行雪林中。想见武举不第，胸中未平，又怒鬼物扰人，擒捕击搏，戏用馀勇也。皆蜀孙知微所作。知微，华阳真人，有高行，寓意于画，以画隐者也。笔墨神妙，超然度越众人。乖崖张公，咏镇蜀，雅闻其名，欲一见之，终不可致。一日张公知在僧舍饮，亟捐车骑，却鸣驺，径往诣之。知微即投阁遁去。乖崖公还朝，出剑关，逢一村童持知微书负一箧迎道左，书曰：公所喜者画也，今以二图为献。问知微所在，则曰：适一山人以书信授我，已去远矣。张公益叹其高。予外曾祖正惠马公知节守成都，知微日居府中，相从甚欢，得画最多。公解所服金带赠之，知微即系于纻袍上。人见其标韵萧然，白衣金带，皆以为李太白、孙思邈也。马公在前
　　
　　朝贵人中最名识画，一时公卿家画，往往听其审定。盖久与知微语，得辨画之要也。
　　
　　　　○火佛像
　　蜀张南本所作。世之画史，但能写物之定形，故水火之状难尽其变。始南本与孙位并学画水，皆得其法。南本以为同能不若独胜，遂专意画火，独造其妙。世传辟支佛结跏趺坐，火周其身，笔气焱锐，得火之性。观之者以烟飞电掣，烈然有焚山燎原之势。佛以定慧力坐其间，安然不动，则毛末小利害足以动其心乎？予为之偈曰：大士坐禅，心若水月。火周其体，炽焰炎烈。静观无始，人本非热。与火相忘，何生何灭。吾观若人，孰惧烧劫。
　　
　　○寒龟曝背图
　　蜀黄筌所作。笔墨老硬，无少柔媚。筌平时所作雀竹鱼龙，亦皆设色鲜华，以示其巧，此独为水墨。枯林之下，一龟盘跚曳尾而行，若春雷已动，馀寒未去，负朝阳以曝其背，有舒缓弯飗之态，其趣甚乐。顷在丞相范公家见筌一龟，笔墨与此无异，但其色甚泽，水旁之草方茂，盖方自水中出，又非寒时，其状不得不殊。故观画者要当识其画时用意处也。
　　
　　○补陀观音像
　　蜀勾龙爽所作。具天人种种殊相，宝珠璎珞，铢衣绀髻，使人瞻之，敬心自起。笔气清润，意通幻妙。所居补陀落伽山在海岸孤绝处，烟峦蒙密，佳气蔼然。予尝与德麟雨后望襄阳凤林诸山，气象略相似，颇恨是中无此大士也。
　　
　　　　○紫微朝会图
　　　　朱梁时将军张图所作。帝被衮执圭，五星、二曜、七元、四圣左右执侍，十二宫神、二十八星各居其次，乘云来下，其容色皆端敬，其服章皆严谨。道家谓玉皇大天帝为众仙天子，紫微大天帝为众星天子，观此图者，知君臣之义虽九天之上亦未尝废也。图作衣文，不师吴衣当风、曹衣出水之例，浓墨粗笔如草书，颤掣飞动，势甚豪放。至于作面与手及诸服饰仪物，则用细笔轻色，详缓端慎，无一欹侧，一家之妙用也。
　　
　　　　○乳虎
　　宣城包鼎所作，绢素虽断而毛色精润如新。包氏以虎世其家，而鼎之所画居最。虎，天下之至猛，至于牵制父子牝牡之情，则虽威而不怒。荒榛赤草，鸟噪其上，两虎引子而行，意甚安佚。其雄前行，观其意亦有御护之意。
　　
　　小虎牙爪未备，已有食九牛之气。但吞噬之兽，夫妇父子相从群行，人或遇之，诚可惧也。
　　
　　○被发观音变相
　　　　水中石上，袭衣宝珞，被发按剑而坐。非近时所能为，必五代或晚唐名辈所作。笔细而有力似吴道玄，独设色太重，衣上花文不类吴笔，或云朱繇，疑或是也。观世音闻声以示现，今此形相，世所罕作，吾弗知为何等人以何等身得度，故现此身而为说法也。
　　
　　　　○正坐佛
