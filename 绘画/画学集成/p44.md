<!-- { "loadSidebar": true } -->
　　　　崔白，字子西，濠梁人。工画花竹翎毛。体制清赡，作用疏通。虽以败荷凫雁得名，然于佛道鬼神、山林人兽，无不精绝。凡临素多不用杇，复能不假直尺界笔为长弦挺刃。熙宁初，命白与艾宣、丁贶、葛守昌画垂拱殿御扆鹤竹各一扇，而白为首出。后恩补图画院艺学。白自以性踈阔，度不能执事，固辞之。于时上命特免雷同差遣，非御前有旨毋召，凡直授圣旨，不经有司者，谓之御前祗应。出于异恩也。然白之才格，有迈前修。但过恃主知，不能无颣。相国寺廊之东壁，有《炽盛光》、《十一曜》、《坐神》等。廊之西壁有佛一铺，圆光透彻，笔势欲动。北都大安寺、许昌湖亭，皆有画壁。及尝见《败荷雪雁》、《四时花鸟》、《谢安登山》、《子猷访戴》等图，多遇合作。
　　　　崔悫，字子中，白之弟也，今为左廷直。工画花竹、翎毛，状物布景，与白相类。尝观《败荷雪雁》及《四时花竹》，风范清懿，动多新巧。有时作《隔芦睡雁》，尤多意思。
　　　　艾宣，锺陵人，工画花竹、翎毛。孤标高致，别是风规。败草荒榛，尤长野趣。鹌鹑一种，特见精绝。
　　　　李吉，京师人，尝为图画院艺学。工画花竹、翎毛，学黄氏为有功。后来院体，未有继者。
　　
　　　　侯文庆，京师人，今为翰林待诏。工画草虫及写蔬菜，体尚精谨，殊乏生气。
　　　　董祥，京师人，今为翰林待诏。工画花木。有《琉璃瓶中杂花折枝》，人多爱之。
　　　　葛守昌，京师人，今为图画院祗候。工画花竹翎毛，兼长草虫蔬菜。
　　　　李佑，河内人；丁贶，濠梁人；皆工画花竹翎毛，各有所长。求之才格，难乎其人也。
　　　　阎士安，陈州宛丘人，以医术为助教。工画墨竹，笔力老劲，名著当时。每于大卷高壁为不尽景，或为风势，甚有意趣。复爱作墨蟹蒲藻，等闲而成，为人所重也。
　　　　僧居宁，毗陵人，妙工草虫，其名藉甚。尝见水墨草虫有长四五寸者，题云「居宁醉笔」，虽伤大而失真，然则笔力劲俊，可谓稀奇。梅圣俞赠诗云：「草根有纤意，醉墨得已熟。」好事者每得一扇，自为珍物。
　　　　建阳僧慧崇，工画鹅、雁、鹭鸶，尤工小景。善为寒汀远渚，萧洒虚旷之象，人所难到也。
　　　　何尊师亡其名，阆中人。善画猫儿，今为难得。
　　　　道士牛戬，河内人。工画翎毛，多写班鸠野鹊，但柘棘不甚精高。以上各有图轴传于世。
　　
　　　　杂画门凡三十五人，僧道附。
　　
　　卑显　张翼张戡丘士元裴文睍　胡九龄冯清包贵包鼎　赵邈龊辛成冯进成吴进　吴怀董羽
　　
　　任从一赵干曹仁熙荀信戚文秀路衙推　杨挥朱澄徐易徐白　刘文通蔡润蒲永升何霸　张经支选蕴能吕拙　赵裔邓隐　
　　
　　　　卑显，不知何许人，真宗朝为翰林待诏。工画马，有韩干之风，而笔力劲健。有《按御马图》、《伯乐相马》、《秣马》、《渲马》等图传于世。
　　　　张翼，一名钤，豳国人。工画蕃马。师赵光辅，得其笔法。但状彼胡人，不能酷似耳。
　　　　张戡，瓦桥人，工画蕃马。居近燕山，得胡人形骨之妙，尽戎衣鞍勒之精。然则人称高名，马亏先匠，今时为独步矣。
　　　　丘士元，不知何许人。工画水牛。精神形似外，特有意趣。
　　　　裴文睍，京师人，仁宗朝为翰林待诏。工画水牛，骨气老重，札渲谨密，亦一代之佳手也。
　　　　胡九龄，绛人。工画水牛。笔弱于裴，而意特萧洒。爱作临水倒影牛，人多称之。
　　　　冯清，陕郡阌乡人，善画橐駞，兼工平画。景灵宫北廊墙壁《道经变相》，乃清之笔。
　　　　包贵，宣城人。善画虎，名闻四远，世号老包也。
　　　　包鼎，贵之子。虽从父训，抑又次焉。子孙袭而学者甚众，虽非类犬，然终不能践贵、鼎之阈矣。以上各有图轴传于世。
　　　　赵邈龊亡其名，性惟质鲁，不善修饰，故人号为邈龊。妙工画虎，有《伏崖》、《啸风》、《舐掌》等虎传于世。
　　
　　　　辛成，不知何许人，亦以画虎闻于时。
　　　　冯进成，江南人。善画犬、兔，笔迹缜细。
　　　　吴进、吴怀，并江南人，善画龙水。
　　　　董羽，毗陵人。有邓艾之疾，语不能出，俗号董哑子。善画龙水、海鱼。始事江南为翰林待诏。既归朝，领真命，为图画院艺学。锺陵清凉寺，有李中主八分题名、李箫远草书、羽画海水，为三绝。又画李后主香花阁图屏。及归朝后，太宗尝令画端拱楼下《龙水》四壁，极其精思，及画玉堂屋壁《海水》，见存。羽始被命画端拱楼《龙水》，凡半载功毕，自谓即拜恩命。一日，上与嫔御登楼，时皇子尚幼，见画壁惊畏啼呼，亟令圬镘。羽卒不受赏，亦其命也。
　　　　任从一，京师人，仁宗朝为翰林待诏。工画龙水、海鱼，为时推赏。旧有金明池水心殿御座屏扆，画《出水金龙》，势力遒怪。今建隆观翊教院殿后，有所画《龙水》二壁。
　　　　赵干，江南人，工画水。事江南为画院学生。
　　　　曹仁熙，毗陵人。工画水，善为惊涛怒浪，驰名江介。
　　　　荀信，江南人，工画龙水。真宗朝为翰林待诏。天禧中尝被旨画会灵观御座扆屏《看水龙》，妙绝一时。后移入禁中。
　　　　戚文秀，工画水，笔力调畅。尝观所画《清济灌河图》，旁题云：「中有一笔长五丈」。既寻之，果有所谓一笔者。自边际起，通贯于波浪之间，与众毫不失次序。超腾回折，实逾五丈矣。
　　　　路衙推亡其名，不知何许人。善画鱼，体致纯古。以上各有图轴传于世。
　　朱澄，事江南为翰林待诏。工画屋木。李中主保大五
　　
　　年，尝令与高太冲等合画《雪景宴图》，时称绝手。
　　　　杨挥，江南人，善画鱼，人称之，而未见其迹。
　　　　徐易暨弟白，海州人，并工画鱼。精密形似，绰有可观。易兼工杂画，尤能篆隶。今为御书院艺学。
　　　　刘文通，京师人。善画屋木，当代称之。真宗朝为图画院艺学。尝被旨写玉清昭应宫七贤阁，兼预画壁，为优等。
　　　　蔡润，锺陵人，工画船水。始随李主至阙下，隶八作司彩画匠人。后因画《舟车图》进上，上方知其名，遂补画院之职。后令画《楚王渡江图》，藏于内府。以上各有图轴传于世。
　　　　蒲永升，成都人，性嗜酒放浪，善画水。人或以势力使之，则嘻笑舍去。遇其欲画，不择贵贱。苏子瞻内翰尝得永升画二十四幅，每观之，则阴风袭人，毛发为立。子瞻在黄州临皋亭，乘兴书数百言寄成都僧惟简，具述其妙，谓董、戚之流为死水耳。惟简住大慈寺胜相院，其书刻石在焉。
　　　　何霸，不知何许人，工画船水，其名尤着。有《潇湘逢故人》、《舶客》等图传于世。
　　　　张经，姑苏人，善杂画，尤精传模。
　　　　支选，不知何许人，仁宗朝为图画院祗候。工画太平车及江州车。又画酒肆边绞缚楼子，有分疎界画之功。兼工杂画。
　　　　浙阳僧蕴能，工杂画，错总万汇，无不兼通，然绝佳者未易多得。
　　道士吕拙，京师人，工画屋木。至道中为图画院祗侯。时方建上清宫，拙因画《郁罗霄台样》进上，恩改翰林待诏，
　　
　　不就。愿于本宫为道士，寻得披挂，仍赐紫衣。拙画屋木绝妙，然多以人物繁杂为累。以上各有图轴传于世。
　　　　赵裔，不知何许人，工杂画，兼长佛道人物。学朱繇，用笔少亚，而傅彩为精。有《十现老君像》、《苏达挐太子变相》、《士女看花》等图并四时花鸟传于世。
　　　　邓隐，梓州人，工杂画兼佛像、鬼神。本州岛州宅有画天王壁并牛头寺画罗汉，皆妙。及有山水、花鸟传于世。
　　
　　卷五
　　
　　　　故事拾遗唐朝、朱梁、王蜀，总二十七事。
　　
　　　　八骏图　谢元深滕王阎立本鹤画　吴道子金桥图先天菩萨资圣寺　净域寺西明寺相蓝十绝王维三花马崔圆周昉张璪石桥图柳公权会昌废壁西园图　雪诗图李益附郑赞卢氏宅赵岩　刘彦齐常生　
　　
　　　　《八骏图》
　　
　　旧称周穆王八骏，日驰三万里。晋武帝时所得古本，乃穆王时画，黄素上为之。腐败昏溃，而骨气宛在。逸状奇形，实亦龙之类也。遂令史道硕模写之，宋、齐、梁、陈，以为国宝。隋文帝灭陈，图书散逸，此画为贺若弼所得。
　　
　　齐王暕知而求得之，答以骏马四十蹄，美锦五十段。后复进献炀帝。至唐贞观中，勑借魏王泰，因而传模于世。其一曰渠黄，身青，鬃尾赤，项下至肚红而蹄黑。其二曰山子，身紫，鬃尾黑，项下至肚红而蹄黑。其三曰盗骊，身黄而黑班，鬃尾黑，项下至肚红而蹄黑，鬃鬣绝少也。其四曰绿耳，身青，鬃尾黑而虬，项下至肚红而蹄黑。其五曰赤骥，身赤，鬃尾赤而黄，项下至肚红而蹄黑。其六曰囗骝，身浅紫，鬃尾深紫而虬，项下至肚红而蹄黑，囗音华。其七曰踰轮，身紫而带黑，鬃尾黑而虬，项下至肚红而蹄黑，额上精鬃向前尖而上卷。其八曰白囗。身青骢，鬃尾红，项下至肚红而蹄黑，囗音义。
　　
　　　　谢元深
　　　　唐贞观三年，东蛮谢元深入朝，冠乌熊皮冠，以金络额，毛帔，以韦为行縢，着履。中书侍郎颜师古奏言：「昔周武王治致太平，远国归款，周史乃集其事为《王会篇》。今圣德所及，万国来朝，卉服鸟章，俱集蛮邸，实可图写贻于后，以彰怀远之德。」上从之，乃命阎立德等图画之。
　　
　　　　滕王
　　　　唐滕王元婴，高祖第二十二子也。善画蝉雀、花卉，而史传不载，惟张彦远《历代名画记》中书之。及覩王建《宫词》云：「内中数日无宣唤，传得滕王《蛱蝶图》。」乃知其善画也。
　　
　　　　阎立本
　　唐阎立本，至荆州观张僧繇旧迹，曰：「定虚得名耳。」明日，又往，曰：「犹是近代佳手。」明日，往，曰：「名下无虚士。」坐卧观之，留宿其下十余日，不能去。又僧繇曾作《醉僧图》传于世，长沙僧怀素有诗云：「人人送酒不曾沽，终日松间系一壶，草圣欲成狂便发，真堪画入《醉僧图》。」然道士每以此嘲僧，羣僧于是聚镪数十万，求立本作《醉道图》，并传于代。
　　
　　　　鹤画
　　　　黄筌写《六鹤》。其一曰唳天，举首张喙而鸣。其二曰警露，回首引颈上望。其三曰啄苔，垂首下啄于地。其四曰舞风，乘风振翼而舞。其五曰疏翎，转项毨其翎羽。其六曰顾步。行而回首下顾。后辈丹青，则而象之。杜甫诗称「薛公十一鹤，皆写青田真」。恨不见十一之势复何如也。
