<!-- { "loadSidebar": true } -->
　　公绘女像观音，是福德像具慈悲心，不得谓之神，不得谓之仙，不得谓之美人，令人见而起敬。盖公绘时即存即心即佛念也。佛心绘佛，诚然佛矣。世人以利心绘之，人以利购之，或以势取之，晨夕礼拜而日佛能救度我，降我福，消我灾，有是理乎指画群仙宫娥，信手涂抹，粗服乱头，愈形其美。甚有眉目不清，口鼻相连，有似嫫母者，然风神体格窈窕端庄，自有别趣，其故难言。公画龙虽独开生面，与僧繇、所翁有别，究怅未及前人。康熙乙未年，由京口买舟赴永宁观察任。一日阴云蔽天，霖雨将沛，公忽动念画龙。惟遵编简所载，兼用蓝本，非为神龙写照。爰泊舟虔祷，愿得一见真容，浓云顿开，龙首毕现，有角有耳，而无所谓无碍者。睛光闪烁，未敢久视，然已瞻仰大略。嗣后所书，都无无碍矣。是以五旬前后所画各别，非自相矛盾也。家藏前此画者仅一横幅，馀皆后此所画。世人未详其故，有疑此真彼赝者，彼真此赝者，殊不知真赝不在无碍之有无也。神龙变化莫测，公画神龙亦变化莫测，只可意会，难以言传。今之赝公画者，尚未敢唐突及此也。
　　虎之威力，全在前身，故头大肩阔，腰跨较细。公画虎乃前后身相等，腿且粗而短。尝曰：画虎之工，颇能以得形似见长，而不若吾虎之威也。秉童时窃闻此言，四十馀年来留心体验，诚然诚然。世人乃有谓公乘醉以头画虎者，且日曾画于舍下。言之者恬不为怪，而信之者颇众，俱不知是何肺腑。
　　狮不易见，画家以意为之，长毛大尾，殊非本相。公曾为狮写生，足以为法。秉敬模一式，附于后。
　　
　　画中难以得神者，兰蕙为最。叶须有法有力，不宜少加润色，不宜稍为增减。指墨断难施于新纸，故公兰蕙曾无巨幅，以其难佳，不强为也。遇册、篷，每每画之。秉半生所见亦百十，无一同者。兰尤难于蕙。八大山人每画一二花于本，盛磁器中，不著一叶，长于用巧矣。然余得其小册，仅写一花二叶，古峭绝伦，有如咏终南残雪四语，意可谓力大于身。惜我公未及见此，见之必爱玩不忍释也。噫，不知此兰何时再逢知己。用无名指肚蘸墨点梅，辦未放半放者，墨稍浓，全放者，稍淡。信指点去，每有中空，宛然一黑圈者，不加须蒂而得梅之全神。神乎指乎!亦闲有设胭脂而加须蒂者，亦有加须而无蒂者，同此一法，而每幅神韵变化各又不同。巨幅枯柳，用两指急扫，或重或轻，或浓或淡，任其自然，但不得增减一丝尔。小幅枯柳新柳，则专用指甲，其急如风，其细如发，其健如刚，其锐如针，银钩铁画，远弗逮也，是岂笔之所能为者。此更难于兰蕙，故只宜画于佳册细绢，不可多得。余见近今用指者动画垂柳，满纸长条，令人生畏，真所谓古人不及今人胆。
　　画丛树各有家数出枝发干，穿插位置，各抒性灵，独标格式，有迥相悬殊者，有大同小异者。后人习之，一望而知其所本。此画家所极重，非有八大山人才识，未容野战也。我公指画笔画丛树，俱从江山茂林中得来，绝勿规仿前人，故无步趋痕迹，而得丘壑真趣。如古人但以厩马为师，不以画马为法，即此亦自我化故之一端也点缀山树，古人率用横点，以墨色之燥湿浓淡分远近浅深，小丛密竹用焦墨点之，或用渴笔一顺撇之，所谓写意而已。
　　
　　公亦无一出此者。此皆若行文惟陈言务去之卓识也。
　　细苔用无名指小指双点，饶有生枝枯枝之趣。攒三聚五，何其拘执!大丛苔棘，则三指连并，以指背拓之，浅深浓淡，浑然天成，自有郁葱之致。树叶亦用此法。
　　指头蘸色晕墨，作没骨花鸟，幽艳古雅，已稍独绝。复写人物，用赭石涂面，不事钩勒，而生气逼人，尤夺造化。昔人论书云：作字须有古，摹古须有我。书家三昧，尽此二语。余谓绘事亦然。然笔难仿指，指难仿笔，公以指墨仿宋元十二家山水花鸟于一册，用墨迥殊，神气一一酷肖，是将古大家理法融会于心，而天资高迈绝伦，始能神妙如是。是册先严赠秉业师冯梦堂先堂，可谓得所矣。又临董文敏山水小幅，现存先三十五石堂叔处。古大家多善用笔，惟文敏尤善用墨，百馀年来墨晕犹觉润湿。公临本已四十馀年，墨且似未干也。
　　指仿诸家难矣，公乃用焦墨作李龙眠法。倘龙眠复起，必悔未用指。俭堂所藏一人携筇立椿下，雅有咏归于沂风味，文纹枝干，指法墨痕，如玉箸篆文，诚至宝也。秉藏白描一轴，每于心旷神怡时，县以敬对，乐忘寝食。然只敢与不知者见，而不敢与知者言也。
　　模古书画妙在不似，写照可弗似乎以笔写之，似已难矣，指能似乎公以指墨为卢大司马舜徒写一立照，长等身。舜徒喜欲狂，谓公曰：神乎技矣，进于道矣!又为先外叔祖刘公写一坐照，庞眉长髯，尽人皆识。幼未及一见颜色，闻诸舅父行，咸谓逼真。卢公乏嗣，照今不知所归。然世人得之，亦不知为谁何也。外叔祖照，后人亦不甚矜贵。秉因公题有数十言，不忍听其流传他姓，谨宝藏
　　
　　焉。或谓余曰：是不过仿佛其大略尔，如谓能传其神，恐无是理。余曰：万物之有情者必皆有神，花木之无情者亦各有神。公绘无情有情之物，尽得其神，岂绘其时相见之至戚良友，而反不能传其神乎公尝有手即是笔印章，朱白各一。指能写照，拳可书额，曾为某相国书勺庭二字，后以指书高讳名拳书五字。不数十年，先石堂叔以一金得之，今犹存焉。
　　公尝画六寸许小虎，无耳，且斑文亦在有无间，而威风凛然。今为湖弟宝藏。又画侧面策蹇翁，先画一／鼻也，加以口耳须额而无眉目，宛如浩然寻诗，呼之欲语。神来之候，动触天机，兰亭醉笔，可一而不能再也。然未见此真迹者，当必河汉斯言。
　　志士骚人，喜怒哀乐形于诗文，读之者可想见其人。公既形之于诗矣，复每每形之于画。有时如颜鲁公法书，凌茗柯、黄陶庵时蔹，忠义正直之气，露于毫端。有时如古诗十九首及陶靖节诗，妙在语言之外。有如太白蜀道难、远别离等篇，豪迈高超不可一世。有如渭城朝雨、黄河远上、回乐峰前诸咏，凄楚隽永，百读不厌。亦偶于含饴弄孙时，戏写人间未画之品，及一二罕见之物，解颐释闷。又曾画说到人情剑欲鸣，与不重生男重生女，则有傲岸不凡气概。又册中有天若有情天亦老之作。试问千古画师，如写此题，从何下手公于雍正已酉年，奉命人大内作丈许绢本工笔横幅天空海阔图、长江万里图、民安物阜图。幸携稿归，秉得敬存其二。又作绢本长幅图，未合上意，持归传家，秉得日时拜对，生平一大幸也。
　　公用印章于书画，必与书画中意相合，如临古帖，用
　　
　　不敢有己见、非我所能为者、顾于所遇、玩味古人等章；画锺像，用神来、虎用、满纸腥风；树石，用得树皮石面之真；鱼用跃如；偶画痴聋喑哑及犬豕等物，则用一时游戏或一味胡涂等类；余多仿此。市人不知此意，乱用闲章于赝本，已属可笑；甚至以乾坤一草亭、一片冰心在玉壶等章，擅加于真迹空处。好事者某以径八寸子孙永保章，印于公画正中，岂不大可哀也夫!
　　神来章，方长各一，俱白文，多用于锺进士、洛神幅上。然如花竹小品之极得意者，亦偶用之。秉所藏小册中有风竹二枝，在公生平墨作中居最，即文、苏复生，亦不能过，真所谓神来者矣。
　　古人有落款于画幅背面树石间者，盖缘画中有不可多著字迹之理也。近世忽之。公落款常书二三字于上角，或书于实处，或加年月，书数字于侧边，皆与画意洽和，而不可增损移易。或用一私印，或加一二闲章，亦与画理大有关合。落单款书名不书姓，或书且道人三字。长款间亦书姓。一时游戏之作，或书古狂二字。中年以前，册、篷、手卷中偶书韦三两字，不多见也。号下书指头画、指头生活字样者，则用名号印，或加一二闲章。落单款者，必用指头画、指头生活、指头蘸墨等章，款与印章亦弗重复。
　　公画多不书题，如写鸡声茅店月、人迹板桥霜，仅书写唐人句四字，弥觉味长。千百中偶有一二书题者，盖不得已应俗子之请尔。用墨设色，宜轻宜淡，忌重忌浓。轻淡则清而秀，浓重则浊而俗。奈指画纸本，只宜浓墨重用，广或破水，则穿透矣，故不能轻而淡也。墨气既浓且重，
　　
　　则设色亦如之。过于轻淡，则不相称。然浓且重未见其浊而俗，何也腕底指下有书卷气于其间也。如米家父子画，愈重而愈觉其润泽，仿之则浊且俗矣。绢本册筵，墨中俱可破水，故墨气极轻而淡，而设色亦如之。故纸本与绢本册篷如出两手，况皆亲笔渲染，故尤不同。然轻且淡未见其薄而弱，何也指下画中具有神气元气于其间也。如倪云林画，愈淡而愈觉其秀雅，仿之则薄且弱矣。模公画可以绢模绢，纸模纸。以纸模绢，不能如其轻且淡；以绢模纸，不可如其重且浓。或曰：以纸模绢，诚不能如其轻且淡矣，以绢模纸，何不可如其重且浓邪何勿稍轻而淡之乎秉曰：绢如纸本重且浓，则俗不可医。若易其重且浓，稍轻而淡之，则神气尽失，且致不成画矣。故模公指画，淡者不可浓，重者不可轻，推而至于燥湿粗细、长短阔狭，一一如之，难以稍参己见。甚而至于随意信手，偶致尺寸矩度微有未合者，若稍以己见正之，合则合矣，而神气失之远矣，反逊其未合者之为美也。用数十年苦功，见清奇浓淡数十百种，临模参悟，始知公画之所以神；否则断难梦见，可轻学邪!可轻议邪!纸本亦不无轻而淡者，惟用焦墨水墨于旧纸，则可。凡此多不设色，所谓逸品者是也。
　　有以宣纸求画者，公如其式，易以时纸，却其纸曰：吾画粗品也，过费时纸，心已难安，何忍涂此佳品有以矾纸求画者，亦如其式，易以生纸。故平生指画，无一宣纸、矾纸者。一时机到神来，欲作一二画，案头适无他纸，而兴不可遏，遂权用矾纸成之，而气韵亦宛如生纸之作。然此偶尔事也。若谓矾纸可作指画，则大谬矣。至每岁重午画朱砂鍾馗像，则惟用矾纸。纸尽而有馀兴，或无权用
　　
　　生纸足之。然生纸行朱颇不易易，故亦偶然。
