<!-- { "loadSidebar": true } -->
　　绯绿袍为三等品服，庶人以白。《国语》曰：「袍者，朝也。古公卿上服也。」至周武帝时下加襕。唐高宗朝，给五品以上随身鱼。又勅品官紫服、金玉带。深浅绯服、并金带；深浅绿服、并银带；深浅青服、并鍮石带。庶人服黄铜铁带。一品以下文官带手巾、筭袋、刀子、砺石；武官亦听。睿宗朝制，武官五品已上带七事跕蹀。佩刀、刀子、磨石、契苾贞、哕厥、计筒、火石袋也。开元初复罢之。晋处士冯翼，衣布大袖，周缘以皁，下加襕，前系二长带。随唐朝野服之，谓之冯翼之衣，今呼为直掇。《礼记 儒行篇》：「鲁哀公问于孔子曰：『夫子之服，其儒服与？』孔子对曰：『丘少居鲁，衣逢掖之衣；长居宋，冠章甫之冠。』」注云：「逢，大也。大掖大袂，禅衣也。逢掖与冯翼音相近。」又《梁志》有袴褶以从戎事。三代已前人皆跣足；三代以后，始服木屐。伊尹以草为之，名曰履；秦世参用丝革。靴本胡服，赵灵王好之，制有司衣袍者宜穿皁靴。唐代宗朝，令宫人侍左右者穿红锦靿靴。凡在经营，所宜详辨。至如阎立本图《昭君妃音配虏》，戴帷帽以据鞍；王知慎画《梁武南郊》，有衣冠而跨马。殊不知帷帽创从隋代，轩车废自唐朝，虽弗害为名踪，亦丹青之病耳。帷帽如今之席帽，周回垂网也。
　　
　　　　论气韵非师
　　
　　谢赫云：「一曰气韵生动，二曰骨法用笔，三曰应物像形，四曰随类赋彩，五曰经营位置，六曰传模移写。六法精论，万古不移。然而骨法用笔以下，五者可学。如其气韵，必在生知，固不可以巧密得，复不可以岁月到。默契神会，不知然而然也。」尝试论之。窃观自古奇迹，多是轩冕才贤
　　
　　，岩穴上士。依仁游艺，探赜钩深，高雅之情，一寄于画。人品既已高矣，气韵不得不高；气韵既已高矣，生动不得不至。所谓神之又神，而能精焉。凡画必周气韵，方号世珍。不尔虽竭巧思，止同众工之事。虽曰画，而非画。故杨氏不能授其师，轮扁不能传其子。系乎得自天机，出于灵府也。且如世之相押字之术，谓之心印，本自心源，想成形迹，迹与心合，是之谓印。矧乎书画发之于情思，契之于绡楮，则非印而何？押字且存诸贵贱祸福，书画岂逃乎气韵高卑？夫画犹书也。杨子曰：「言，心声也。书，心画也。声画形，君子小人见矣。」
　　
　　　　论用笔得失
　　
　　凡画，气韵本乎游心，神彩生于用笔。用笔之难，断可识矣。故爱宾称唯王献之能为一笔书，陆探微能为一笔画。无适一篇之文、一物之像，而能一笔可就也。乃是自始及终，笔有朝揖，连绵相属，气脉不断。所以意存笔先，笔周意内，画尽意在，像应神全。夫内自足，然后神闲意定；神闲意定则思不竭而笔不困也。昔宋元君将画图，众史皆至，受揖而立，舐笔和墨，在外者半。有一史后至者，儃儃然不趋，受揖不立。因之舍，公使人视之，则解衣盘礴，臝。君曰：「可矣，是真画者也。」又画有三病，皆系用笔。所谓三者，一曰版、二曰刻、三曰结。版者，腕弱笔痴，全亏取与，物状平褊，不能圆混也；刻者，运笔中疑，心手相戾，勾画之际，妄生圭角也；结者，欲行不行，当散不散，似物凝碍，不能流畅也。未穷三病，徒举一隅，画者鲜克留心，观
　　
　　者当烦拭眦。大抵气韵高，笔画壮，则愈玩愈妍；其或格凡毫懦，初观纵似可采，久之还复意怠矣。
　　
　　　　论曹吴体法
　　
　　　　曹、吴二体，学者所宗。按唐张彦远《历代名画记》称：「北齐曹仲达者，本曹国人，最推工画梵像，是为曹。谓唐吴道子曰吴。吴之笔，其势圆转，而衣服飘举；曹之笔，其体稠迭，而衣服紧窄。故后辈称之曰：『吴带当风，曹衣出水』。」又按蜀僧仁显《广画新集》，言曹曰：「昔竺干有康僧会者，初入吴，设像行道，时曹不兴见西国佛画仪范写之，故天下盛传曹也。」又言吴者，起于宋之吴暕之作，故号吴也。且南齐谢赫云：「不兴之迹，代不复见，唯秘阁一龙头而已。观其风骨，擅名不虚。吴暕之说，声微迹暧，世不复传。」谢赫云：「擅美当年，有声京洛，在第三品江僧宝下也。」至如仲达见北齐之朝，距唐不远；道子显开元之后，绘像仍存。证近代之师承，合当时之体范，况唐室已上，未立曹、吴。岂显释寡要之谈，乱爱宾不刊之论。推时验迹，无愧斯言也。雕塑铸像，亦本曹、吴。
　　
　　　　论吴生设色
　　
　　吴道子画，今古一人而已。爱宾称前不见顾、陆，后无来者，不其然哉？尝观所画墙壁、卷轴，落笔雄劲，而傅彩简淡。或有墙壁间设色重处，多是后人装饰。至今画家有
　　
　　轻拂丹青者，谓之吴装。雕塑之像，亦有吴装。
　　
　　　　论妇人形相
　　
　　　　历观古名士画金童玉女，及神僊星官中，有妇人形相者，貌虽端严，神必清古，自有威重俨然之色，使人见则肃恭，有归仰之心。今之画者，但贵其姱丽之容，是取悦于众目，不达画之理趣也。观者察之。
　　
　　　　论收藏圣像
　　
　　　　论者或曰：不宜收藏佛道圣像，恐其亵慢荤秽，难可时时展玩。愚谓不然。凡士君子相与观阅书画为适，则必处闲静。但鉴赏精能，瞻崇遗像，恶有亵慢之心哉？且古人所制佛道功德，则必专心励志，曲尽其妙；或以希福田利益，是其尤为着意者。况自吴、曹不兴，晋顾凯之、戴逵、宋陆探微、梁张僧繇、北齐曹仲达、隋郑法士、杨契丹、唐阎立德、立本、吴道子、周昉、卢楞伽之流，及近代侯翼、朱繇、张图、武宗元、王瓘、高益、高文进、王霭、孙梦卿、王道真、李用及、李象坤、蜀高道兴、孙位、孙知微、范琼、勾龙爽、石恪、金水石城张玄、蒲师训、江南曹仲元、陶守立、王齐翰、顾德谦之伦，无不以佛道为功。岂非释梵庄严，真仙显化，有以见雄才之浩博，尽学志之精深者乎？是知云不宜收藏者，未为要说也。
　　
　　　　论三家山水
　　
　　　　画山水唯营丘李成、长安关同、华原范宽，智妙入神，才高出类。三家鼎跱，百代标程。前古虽有传世可见者，如王维、李思训、荆浩之伦，岂能方驾近代？虽有专意力学者，如翟院深、刘永、纪真之辈，难继后尘。翟学李，刘学关，纪学范。夫气象萧疎，烟林清旷，毫锋颕脱，墨法精微者，营丘之制也；石体坚凝，杂木丰茂，台阁古雅，人物幽闲者，关氏之风也；峯峦浑厚，势状雄强，抢上声笔俱均，人屋皆质者，范氏之作也。烟林平远之妙，始自营丘。画松叶谓之攒针，笔不染淡，自有荣茂之色。关画木叶，间用墨搵，时出枯梢。笔踪劲利，学者难到。范画林木，或侧或欹，形如偃盖，别是一种风规，但未见画松柏耳。画屋既质，以墨笼染，后辈目为铁屋。复有王士元、王端、燕贵、许道宁、高克明、郭熙、李宗成、丘讷之流，或有一体，或具体而微，或预造堂室，或各开户牖，皆可称尚。然藏画者方之三家，犹诸子之于正经矣。关同虽师荆浩，盖青出于蓝也。
　　
　　　　论黄徐体异
　　
　　谚云：「黄家富贵，徐熙野逸。」不唯各言其志，盖亦耳目所习，得之于心而应之于手也。何以明其然？黄筌与其子居寀，始并事蜀为待诏，筌后累迁如京副使。既归朝，筌领真命为宫赞，或曰：筌到阙未久物故。今之遗迹，多是在蜀中日作，故往往有广政年号。宫赞之命，亦恐传之误也。居寀复以待诏录之，皆给事禁中。多写禁籞所有珍禽瑞鸟、奇花怪石。今传世《桃花
　　
　　鹰鹘》、《纯白雉兔》、《金盆鹁鸽》、《孔雀龟鹤》之类是也。又翎毛骨气尚丰满，而天水分色。徐熙江南处士，志节高迈，放达不覊。多状江湖所有，汀花野竹，水鸟渊鱼。今传世《凫雁鹭鸶》、《蒲藻鰕鱼》、《丛艳折枝》、《园蔬药苗》之类是也。又翎毛形骨贵轻秀，而天水通色。言多状者，缘人之称。聊分两家作用，亦在临时命意。大抵江南之艺，骨气多不及蜀人。而萧洒过之也。二者犹春兰秋菊，各擅重名。下笔成珍，挥毫可范。复有居寀兄居宝，徐熙之孙曰崇嗣、崇矩，蜀有刁处士名光胤、刘赞、滕昌佑、夏侯延佑、李怀衮，江南有唐希雅，希雅之孙曰中祚、曰宿、及解处中辈，都下有李符、李吉之俦。及后来名手间出，跂望徐生与二黄，犹山水之有正经也。黄筌之师刁处士，犹关同之师荆浩。
　　
　　　　论画龙体法
　　
　　　　画龙唯五代四明僧传古大师，其名最着。观其体则笔墨遒爽，善为蜿蜒之状。皇建院法堂屏风是其真迹。至任从一待诏之作，稍加恠怒。建隆观翊教院玉皇殿后，是其真迹也。今崔白所图，又得其要。建隆观翊教院玉皇殿中罗边，有一龙头；北都大安寺罗汉壁，有龙一条。恨不见不兴秘阁之头，轨范同否？又不知叶公当日所遇，厥状何如？自昔豢龙氏殁，龙不复扰。所谓上飞于天，晦隔层云；下归于泉，深入无底。人不可得而见也。今之图写，固难推以形似，但观其挥毫落笔，筋力精神。理契吴画鬼神也。前论三停九似，亦以人多不识真龙。先匠所遗传授之法。
　　
　　
　　　　论古今优劣
　　
　　　　或问近代至艺，与古人何如。答曰：「近代方古多不及，而过亦有之。若论佛道、人物、士女、牛马，则近不及古；若论山水、林石、花竹、禽鱼，则古不及近。何以明之？且顾、陆、张、吴，中及二阎，皆纯重雅正，性出天然。晋顾凯之，宋陆探微，梁张僧繇，唐阎立德，阎立本，暨吴道子也。吴生之作，为万世法，号曰画圣，不亦宜哉？已上皆极佛道人物。张、周、韩、戴，气韵骨法，皆出意表。唐张萱、周昉皆工士女，韩干工马，戴嵩工牛。或问曰：「何以但举韩干而不及曹霸，止引戴嵩而弗称韩滉？」答曰：「韩师曹将军，戴法韩晋公。但举其弟子，可知其师也。至如韦鉴暨犹子鶠，皆善画马。但取其尤著者明之，难即徧举也。后之学者，终莫能到。故曰：近不及古。至如李与关、范之迹，徐暨二黄之踪，前不谢师资，后无复继踵，借使二李、三王之辈复起，边鸾、陈庶之伦再生，亦将何以措手于其间哉？故曰：古不及近。二李则李思训将军，并其子昭道中舍；三王则王维右丞，暨王熊、王宰，悉工山水。边鸾、陈庶工花鸟。并唐人也。是以推今考古，事绝理穷。观者必辨金鍮，无焚玉石。
　　
　　卷二
　　
　　　　纪艺上唐会昌元年后尽五代，凡一百一十六人。
　　　　唐末二十七人
　　　　左全赵公佑赵温其赵德齐范琼
　　
