<!-- { "loadSidebar": true } -->
　　夫通山川之气，以云为总也。云出于深谷，纳于愚夷，弁日掩空，渺渺无拘。升之晴霁则显其四时之气，散之阴晦则逐其四时之象。故春云如白鹤，其体闲逸，和而舒畅也；夏云如奇峰，其势阴郁，浓淡瑗逮而无定也；秋云如轻浪飘零，或若兜罗之状，廓静而清明；冬云澄墨惨翳，示其玄溟之色，昏寒而深重。此晴云四时之象。春阴则云气淡荡，夏阴则云气突黑，秋阴则云气轻浮，冬雪则云气惨淡，此阴云四时之气也。然云之体，聚散不一，轻而为烟，重而为雾，浮而为霭，聚而为气，其有山岚之气，烟之轻者，云卷而霞舒。云者，乃气之所聚也。凡画者分气候则云烟为先。山水中所用者，霞不重以丹青，云不施以彩绘，恐失其岚光野色自然之气也。且云有浮云，有出谷云，有寒云，有暮云。云之次为雾，有晓雾，有远雾，有寒雾。雾之次为烟，有晨烟，有暮烟，有轻烟。烟之次为霭，有江霭，有暮霭，有远霭。云雾烟霭之外，言其霞者，
　　
　　东曙日明霞，西照曰暮霞，乃早晚一时之气晖也，不可多用。凡云霞烟雾霭之气，为岚光山色遥岑远树之彩也。善绘于此，则得四时之真气，造化之妙理，故不可逆其岚光，当顺其物理也。风虽无迹，而草木衣带之形，云头雨脚之势，无少逆也。如逆之，则失其大要矣。继而以雨雪之际，时虽不同，然雨有急雨，有骤雨，有夜雨，有欲雨，有雨霁。雪者，有风雪，有江雪，有夜雪，有春雪，有暮雪，有欲雪，有雪霁。凡雨雪意皆本乎雪色之轻重，类于风势之缓急，想其时候，方可落笔。大概以云形其雨雪之意，则宜暗而不宜显也。又如尔雅云：天气下地不应日茅，言暗物而轻也。地气发天不应日雾，言暝物而重也。风而雨之为霾，言无分远近也。阴风重而为瞳，言无分于山林也。此皆不时之气也。霏雪之流，至于鱼龙草莽之象，吕氏之言甚明，鸾翔凤翥之形，陆机之论深得。然穷天理之奥，扫风雪之候，曷可不深究焉。
　　
　　论人物桥彴关城寺观山居船车四时之景
　　
　　凡画人物，不可粗俗，贵纯雅而幽闲。其隐居傲逸之士，当与村居耕叟渔父辈体貌不同。窃观古之山水中人物，殊为闲雅，无有粗恶者。近之所作往往粗俗，殊乏古人之态。言桥徇者，通船日桥，杓者以横木渡于溪涧之上，但人迹可通也。关者，在乎山峡之间，只一路可通，傍无小溪，方可用关也。城者，短堞相映，楼屋相望，须当映带于山掩林木之间，不可一一出露。恐类于图经，山水所用唯古堞可也。画僧寺道观者，宜横抱幽谷深岩峭壁之
　　
　　处。唯酒旆旅店方可当途村落之间，以至山居隐遁之士放逸之徒也，务要幽僻。有广土处可画柴扉房屋平林牛马耕耘之类，也有广水处可画渔市渔泺及捕鱼采菱晒网之类也。言舟船者，大日舟，小日船。渔人乘者为艇，隐逸所乘日船。或插以网罩，或旋以丝纶者，渔艇也。或为木屋，或作棚幕者，游船也。以小桨所摇者，谓之飞航。独一本所造者，谓之相槽。于山水中所宜用者，其舟船游漾，轻浮不可重载。其余江海巨载之舟，于山水中少用也。品四时之景物，务要明乎物理，度乎人事。春可画以人物，欣欣而舒和，踏青郊，游翠陌，竞秋千，渔唱渡水，归牧耕锄，山种捕鱼之类也。夏可画以人物坦坦，于山林阴映之处，或以行旅憩歇，水阁亭轩，避暑纳凉，玩水浮梁，浴鹤江浒，晓汲涉水过渡之类也。秋则画以人物萧萧，玩月采菱，浣纱渔笛，捣帛夜舂，登高赏菊之类也。冬则画以人物寂寂，围炉饮酒，惨冽游宦，雪笠寒人，骡网运粮，雪江渡口，寒郊雪腊履冰之类也。若水野之间，春兼于禽鸟者，可画以燕雀黄鹂，夏画鹳艄鸥鹭，秋画征鸿群鹜，冬宜画以落雁鸣鸦。今各举其大概耳。若能知此，以随时制景，任其才思，则山水中装饰无不备矣。
　　
　　论用笔墨格法气韵之病
　　
　　夫画者笔也，斯乃心运也，索之于未状之前，得之于仪则之后。默契造化，与道同机，握管而潜万象，挥毫而扫千里。故笔以立其形质，墨以分其阴阳。山水悉从笔墨而成。吴道子笔胜于质，为画之质胜也。尝谓道子山水有
　　
　　笔而无墨，项容山水有墨而无笔，此皆不得全善。惟荆浩采二贤之能以为己能，则全矣。盖墨用太多则失其真体，损其笔而且浊，用墨太微即气怯而弱也。过与不及，皆为病耳。切要循乎规矩格法，本乎自然气韵，必全其生意。得于此者备矣，失于此者病矣。以是推之，其愚俗之可论欤。凡未操笔，当凝神著思，豫在目前，所以意在笔先，然后以格法推之，可谓得之于一 ，应之于手也。其用笔有简易而意全者，有巧密而精细者，或取气格而笔迹雄壮者，或取顺快而流畅者，纵横变化，用功乎笔也。然作画之病者众矣，惟俗病最大。出于浅陋循卑，昧乎格法之大，动作无规，乱推取逸，强务古淡而枯燥，苟从巧密而缠缚，诈伪老笔，本自非然。此谓论笔墨格法气韵之病。古云：用笔有三病，一日板，二日刻，三日结。何谓板病腕弱笔痴，取与全亏，物状平扁，不能圆混者，板也。刻病者，笔迹显露，用笔中凝，勾画之际，妄生圭角者，刻也。结病者，欲行不行，当散不散，似物凝碍，不能流畅者，结也。愚又论一病，谓之磋病。笔路谨细而痴拘，全无变通，笔墨虽行，类同死物，状如雕切之迹者，磋也。凡用笔，先求气韵，次采体要，然后精思。若形势未备，便用巧密精思，必失其气韵也。以气韵求其画，则形似自得于其间矣。且善究其画山水之理也，当守其实。实不足，当弃其笔而笔有余。实为质干也，华为华藻也。质干本乎自然，华藻出乎人事。实为本也，华为末也。自然体也，人事用也。岂可失其本而逐其末，忘其体而执其用乎!是犹画者惟务华媚而体法亏，惟务柔细而神气泯，填俗病耳，恶知其守实去华之理哉!若行笔，或粗或细，或挥或勾，或重
　　
　　或轻者，不可一一分明，以布远近，似气弱而无画也。其笔太粗则寡其理趣，其笔太细则绝乎气韵。一皴一点，一勾一斫，皆有意法存焉。若不从古画法，只写真山，不分远近深浅，乃图经也，焉得其格法气韵哉!凡画有八格：石老而润，水净而明，山要崔嵬，泉宜洒落，云烟出没，野径迂迥，松偃龙蛇，竹藏风雨也。
　　
　　论观画别识
　　
　　琼瑰琬琰，天下皆知其为玉也，非卞氏三献，孰别其荆山之姿而为美。骅骝骠碾，天下皆知其为马也，非伯乐一顾，孰别其冀北之骏而为良。若玉之无别，安得琼瑰琬琰之名；马之无别，岂分骅骝骠裴之骏。别玉者卞氏耳，识马者伯乐耳，天下后世亦无复以加诸。是犹画山水之流于世也，隐造化之情实，论古今之赜奥，发挥天地之形容，蕴藉圣贤之艺业，岂贱隶俗人得以易窥其端倪，盖有不测之神思难名之妙意寓于其间矣。凡阅诸画，先看风势气韵，次究格法高低者，为前贤家法规矩用度也。倘生意纯而物理顺，用度备而格法高，固得其格者也。虽有其格，而家法不可糅杂者，何哉且画李成之格，岂用杂于范宽。正如字法，颜柳不可以同体，篆隶不可以同攻，故所操不一，则所用有差，信乎然矣。归古验今，善观乎画者，焉可无别欤。然古今山水之格，皆画也，通画法者，得神全之气，攻写法者，有图经之病，亦不可以不识也。以近世画者多执好一家之学，不通诸名流之迹者众矣，虽博究诸家之能，精于一家者寡矣。若此之画，则杂乎神思，乱乎
　　
　　规格，难以识别，良由此也。惟明其诸家画法，乃为精通之士，论其别白之理也。穷天文者然后证丘陵，天地之间，虽事之多，有条则不紊，物之众，有绪则不杂，盖各有理之所寓耳。观画之理，非融心神、善缣素、精通博览者，不能达是理也。画有纯质而清淡者，僻浅而古拙者，轻清而简妙者，放肆而飘逸者，野逸而生动者，幽旷而深远者，昏暝而意存者，真率而闲雅者，冗细而不乱者，重厚而不浊者。此皆三古之迹，达之名品，参乎神妙，各适于理者然矣。画者初观而可及，究之而妙用益深者，上也。有初观而不可及，再观而不可及，穷之而理法乖异者，下也。画譬如君子欤显其迹而如金石，著乎行而合规矩，亲之而温厚，望之而俨然，易事而难悦，难进而易退，动容周旋无不合于理者，此上格之体，若是而已。画由小人欤以浮言相胥，以矫行相尚，近之而取侮，远之而有怨，苟媚谄以自合，劳诈伪以自蔽，旋为交构，无一循乎理者，此卑格之体，有若是而已。倘明其一而不明其二，达于此而不达夫彼，非所以能别识也。昔人有云：画有六要。一曰气，气者，随形运笔，取象无惑。二韵，韵者，隐露立形，备仪之俗。三思，思者，顿挫取要，凝想物宜。四日景，景者，制度时用，搜妙创奇。五日笔，笔者，虽衣法则，运用变通，不质不华，如飞如动。六日墨，墨者，高低晕淡，品别深浅，文彩自然。有此六法者，神之又神也。如六法未备，但有一长，亦不可不采览焉。画有真可传于世，不自显其名者，所谓有实则名自得，故不期显而自显也。画有一时虽获美名，久则渐销，所谓以誉过于实者，故不期销而自销矣。凡观画者，岂可择于冠盖之誉。
　　
　　但看格清意古，墨妙笔精，景物幽闲，思远理深，气象脱洒者为佳。其未当精绝，惟置巧密者，鲜鉴矣。世有王晋卿者，戚里之雅士也，耕猎于文史，放思于图书。每燕息之馀，多戏于小笔，散之于公卿之家多矣。尝蒙青眼左顾，每阅画，必见召而同观之，论乎渊奥，构其名实。偶一于赐书堂东挂李成，西挂范宽。先观李公之迹，云：李公家法，墨润而笔精，烟岚轻动而对面千里，秀气可掬。次观范宽之作，如面前真列，峰峦浑厚，气壮雄逸，笔力老健。此二画之迹，真一文一武也。余尝思其言之当，真可谓鉴通骨髓矣。其格法之要，切须知之，方能定其优劣，明其是非，可谓精通善鉴者哉。画不遇识，如客行于途，无分于善恶也，不亦悲夫。今有名卿士大夫皆从格法，圣朝以来李成、郭熙、公穆、宋复古、李伯时、王晋卿亦然，信能悉之于此乎。案画谱，荆浩，河内人，号洪谷子，博雅好古，山水专门，颇得意趣。尝谓吴道子山水有笔而无墨，项容山水有墨而无笔。浩兼二子所长而有之，盖有笔而有墨者。见落笔蹊径而少自然，有墨而无笔者，去斧凿痕而多变态。故王洽之画，先泼墨缣素，取高下自然之势而为之。浩介乎二者之间，则人与天成两得矣。
　　
　　论古今学者
　　
