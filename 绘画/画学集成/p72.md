<!-- { "loadSidebar": true } -->
　　　　葛守昌，京师人。时为图画院祗候。善画花鸟跗萼枝干，与夫飞呜态度，率有生意。大抵画人为此者甚多，然形似少精，则失之整齐；笔画太简，则失之阔略。精而造疏，简而意足，唯得于笔墨之外者知之。守昌加之学，亦逮骎骎以进乎此者也。又工于草虫、蔬茄等物，盖其所兼耳。昔熙宁初神考遂令崔白、艾宣、丁贶等与守昌同画《垂拱御扆图》，虽非入谱之格，以谓熙宁所收，因此故特入于谱云。今御府所藏一：
　　垂拱御扆夹竹海棠鹤图。
　　
　　卷十九
　　　　◎花鸟五
　　　　◎王晓
　　　　王晓，泗州人。善画鸣禽、丛棘、俊鹰等，师郭乾晖虽若未至，而就其击搏飞扬之状，至为卑栖群噪者之所警，其亦雄俊已哉！盖传于世者绝少矣。今御府所藏一：
　　　　噪雀图。
　　
　　　　○刘常
　　刘常，金陵人。善画花竹，极臻其妙，名重江左。家治园圃，手植花竹，日游息其间，每得意处，辄索纸落笔，遂与造物者为友。染色不以丹铅衬傅，调匀深浅一染而就。顷时米芾赴书学博士过金陵，有以常所画折枝桃花献者，于是芾置之于屏间，坐卧其下，夜索烛与对，若相
　　
　　晤言，赏叹者累月，以谓常之所学不减于赵昌之流。今御府所藏四：
　　　　写生杏花图一，桃花图一，木瓜花图一，六花图一。
　　
　　　　○刘永年
　　　　武臣刘永年字公锡，章献明肃皇后之侄孙，其先本彭城人，后徙于开封，因以家焉。永年生四岁，会仁宗初总万机，录外氏子孙之未仕者，于是以永年为内殿崇班，出入两宫。仁宗使赋小诗有“一柱会擎天”之句，帝乃惊异之。又尝误投金盏于瑶津亭下，戏顾左右曰：“孰能为我取之者？”永年一跃持之而出。帝抚其顶曰：“刘氏千里驹也。”自尔待之甚异。置内从中，年十二始听出外。永年喜读书，通晓兵法，勇力兼人。尝使辽，会以职事致辽人怒，夜以巨石塞驿门，众皆恐，独永年如无，素以勇力闻，乃取其巨石而掷弃之，辽人以为神。使遂还朝称旨，擢知泾州。帝制诗以宠其行。疑其鐡心石肠而雄豪迈往之气，不复作婉媚事，乃能从事翰墨丹青之学，濡毫挥洒，盖皆出于人意之表。作鸟兽虫鱼尤工。又至所画道释人物，得贯休之奇逸，而用笔非画家纤毫细管，遇得意处，虽垩帚可用。此画史所不能及也。尝任侍卫步军马军亲军殿前都虞候，步军副都指挥使，邕州观察使，崇信军节度使，谥壮恪。今御府所藏三十有六：
　　花鸭图四，家鹅图三，写生家鹅图一，双鹅图五，鹰兔图一，角鹰图一，鹰图一，芦雁图四，
　　
　　写生龟图一，水墨双鸽图一，群鸡图一，卧乌图二，松鹘图一，水墨獾图一，柳穿鱼图一，牧放驴图一，秋兔图二，墨竹图二，写木星像一，寿鹿图一，茄菜图一。
　　
　　　　○吴元瑜
　　武臣吴元瑜字公器，京师人。初为吴王府直省官，换右班殿直。善画，师崔白，能变世俗之气所谓院体者。而素为院体之人，亦因元瑜革去故态，稍稍放笔墨以出胸臆。画手之盛，追踪前辈，盖元瑜之力也。故其画特出众工之上，自成一家，以此专门，传于世者甚多，而求元瑜之笔者踵相蹑也。吴王遣元瑜亲诣泰州传《徐神翁像》。有进士李芬作诗送之曰：“吴将军元瑜丹青妙当世，吴王命扁舟下海陵，貌《徐神翁像》以归。”故为诗叙其事以赠云：“秦皇寤寐毛盈语，锐意长生欲轻举。徐福药就仙骨成，云海茫茫但延伫。东西日月秋复春，海变桑田更几人？忽思重看旧寰宇，骖鸾直下江淮濵。布衣野叟不耕艺，自向琳宫操拔彗。秘语亲书悟世人，一坐忽惊三十岁。淮南奉道闻真迹，命使扁舟访消息。画手从来独擅场，一见仙风心自得。归来目断苍烟垠，三尺生绡醉墨翻。轴上神翁不解语，仿佛白鹤乘孤云。海陵相望一千里，嗟我尘劳未云已。授书圯上会有期，诚心愿取黄公履。”其为一时所重如此。后出为光州兵马都监，再调官辇毂下，而求画者愈不已。元瑜渐老不事事，亦自重其能，因取他画，或弟子所模写，冒以印章，
　　
　　缪为已笔，以塞其责，人自能辨之。未几而卒。官至武功大夫、合州团练使。今御府所藏一百八十有九：
　　写生牡丹图一，桃花黄鹂图一，绯桃卧乌图一，杏花野鸡图三，杏花锦鸠图一，黄莺饼桃图一，柏梢饼桃图一，杏花鸂（氵鶒）图二，杏花会禽图二，梨花鹭鸶图二，梨花孔雀图五，梨花鸠子图三，梨花黄莺图一，松梢杏花图一，林檎杜鹃图二，金林檎碧鸡图一，金林檎山鹧图二，海棠山鹧图一，海棠鸠子图一，海棠游春莺图一，海棠黄莺图二，李花鹦鹉图二，碧桃山青图二，瑞香四胜儿图二，柳塘鸂（氵鶒）图二，春禽图一，木瓜花孔雀图一，木瓜双禽图一，春江图一，葵花鹭鸶图四，夏岸图一，榴花碧鸡图二，葵花白鹇图四，荣荷图一，榴花金翅儿图一，秋塘图一，白莲图二，秋汀落雁图二，秋汀图一，秋汀野鸭图二，鹅汀秋晚图二，榠楂孔雀图一，芙蓉鸳鸯图二，风烟鹭鸶图二，平沙落雁图一，败叶家鹅图二，风竹山鹧图二，雪竹鹩子图一，
　　
　　冬林图一，雪禽图二，雪江行旅图一，雪竹山青图二，雪芦寒雁图一，雪雁图二，雪竹绣缨图二，藂竹雪禽图四，梅竹雪雀图二，竹梢梅花图一，雪竹双禽图三，梅花山鹧图三，雪梅寒雁图二，江梅落雁图二，梅竹双禽图一，雪鸭图二，梅花山青图一，山茶鹩子图一，雪梅山鹧图二，钗头红荔子图一，四季角金眉图一，孔雀图二，鹑鹞图二，落雁图二，水竹鸂（氵鶒）图二，紫芥戏猫图一，子母戏猫图一，水墨雪竹图一，鄜梨伯劳图一，虎皮红荔子图一，流英图二，方红荔子图一，墨竹图六，玳瑁红荔子图一，粉红荔子图一，写生香桂图一，朱柿荔子图一，琼花孔雀图一，柘竹紫燕图一，牛心荔子图一，蚶壳荔子图一，真珠荔子图一，丁香荔子图一，十一曜像十，四天尊像一，真武像一，四方七宿星像四，释迦佛像一，观音经相一，水月观音像一，观音菩萨像一，陶潜夏居图一，
　　
　　写徐神翁真一，烟寺晚镜图一，瑶池图三，駉牧图一，水阁闲棋图一，六马图一，考牧图一，玩珠龙图一，杏花鸠子图一，番族图二，林檎花游春莺图一，栀子乌头白颊图一。
　　
　　　　○贾祥
　　　　内臣贾祥字存中，开封人。少好工巧，至于丹青之习，颇极其妙。当时画家者流，一遭品题，便为名士。时宝和殿新成，其屏当绘设色写龙水于其上，顾画史虽措手，皆不当祥意。上命祥笔之，而神闲意定，纵笔为龙，初不经思，已而夭矫空碧，体制增新，望之使人毛发竦立，人皆服其妙。作竹石、草木、鸟兽、楼观皆工，时人得之者遂为珍玩。至于雕镂塑造，靡所不能。官至通侍大夫、保康军节度观察留后，知入内内侍省事，赠少师，谥忠良。今御府所藏十有七：
　　　　宣和玉芝图一，写生玉芝图一，梵阁图一，湖石紫竹图三，写生奇石图七，寒林鸲鹆图一，小笔一册，戏猫图一，写生水墨家蔬图一。
　　
　　　　○乐士宣
　　内臣乐士宣字德臣，世为祥符人。早年放浪不束于绳捡，中年莅职东太乙宫，遂与炼师方外之士往往从游，留心冲漠，遂觉行年所过为非，以是一意于诗书之习。方其未知书则喜玩丹青，独爱金陵艾宣之画，既胸中厌
　　
　　书史而丹青亦自造疏淡，乃悟宣之拘窘，于是舍其故步而笔法遂将凌轹于前辈。画花鸟尤得生意，视艾宣盖奄奄九泉下人矣。故当时有出蓝之誉。晚年尤工水墨，缣绡数幅，唯作水蓼三五枝，鸂（氵鶒）一双，浮沉于沧浪之间，殆与杜甫诗意相参。士大夫见之，莫不赏咏。士宣未尝轻以示人。凡所画或以求之再三而幸得者，皆藏之以为好。屡以画上进，寔为北省绝艺也。士宣天资明敏，晚以边功超擢。熙宁中神考以谓夏童不恭，乃肆天讨，尝命李宪等以五路之兵进攻灵武，期于一举成捷。尝下诏曰：“如有敢议班师者，以军法从事。”至于师老储乏，主帅方议班师，无敢启言者，独士宣毅然白于帅府，请自边乘驿，七昼夕达奏至于京师，神考欣然从之。其时士宣方为小行人之职，而敢冒死犯颜以请者，臣子之奇节也。故知其胸中轩昂挺然不凡，其见于丹青之习特余事耳。官至西京作坊使，持节虔州诸军事，虔州刺史，虔州管内观察使致仕。赠少保。今御府所藏四十有一：
　　柏梢黄鹂图一，银杏白头翁图一，群凫戏水图一，秋岸芦鹅图一，秋岸鸂（氵鶒）图一，柘竹戴胜图一，梅竹雪禽图二，牡丹鹁鸽图二，金林禽山鹧图一，秋塘双禽图二，菊岸群凫图一，古木会禽图一，蓼岸鸂（氵鶒）图一，写生鸂（氵鶒）图三，写生葵花图一，秋塘图三，鹡鸰图一，练禽图一，雀竹图二，水墨秋塘图二，
　　
　　水墨竹禽图一，水墨松竹图二，水墨野鹊图一，水墨太平雀图一，水墨鸂（氵鶒）图四，水墨山青图一，水墨杂禽图一，墨竹图一。
　　
　　　　○李正臣
　　　　内臣李正臣字端彦，喜工丹青，写花竹禽鸟颇有生意。至于翔集群啅，各尽其态。时作丛棘疏梅，有水边篱落幽绝之趣，不作粗俗桃李、雕栏曲槛以为浮艳之胜，亦见其胸次所致思也。官止文思使。今御府所藏六：
　　　　柘竹杂禽图一，梅竹山禽图一，鹌鹑图一，写杂禽图二，棘雀图一。
　　
　　　　○李仲宣
　　　　内臣李仲宣字象贤，始专于窠木，后喜工画鸟雀，颇造其妙，观《柘雀图》，其顾盼向背，一干一禽，皆极形似，盖当时画工亦叹服之。其所缺者风韵萧散，盖亦有所未至焉。然人间罕见其本者，以其寓意于燕雀之微，不求闻达以自娱尔。官至内侍省供奉官。今御府所藏三：
　　寒雀图一，柘雀湖石图一，柘条雀图一。
　　
　　
　　卷二十
　　　　◎墨竹叙论
　　　　绘事之求形似，舍丹青朱黄铅粉则失之，是岂知画之贵乎？有笔不在夫丹青朱黄铅粉之工也。故有以淡墨挥扫，整整斜斜，不专于形似而独得于象外者，往往不出于画史而多出于词人墨卿之所作，盖胸中所得固已吞云梦之八九，而文章翰墨形容所不逮，故一寄于毫楮，则拂云而高寒，傲雪而玉立，与夫招月吟风之状，虽执热使人亟挟纩也。至于布景致思，不盈咫尺，而万里可论，则又岂俗工所能到哉？画墨竹与夫小景，自五代至本朝才得十二人，而五代独得李颇，本朝魏端献王頵、士人文同辈，故知不以著色而专求形似者，世罕其人。
　　
　　　　◎墨竹
　　　　（小景附）
　　　　○李颇
