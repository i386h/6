<!-- { "loadSidebar": true } -->
　　米芾元章，天资高迈，书法入神。宣和立书画学，擢为博士。初见徽宗，进所画楚山清晓图，大称旨复命书周官篇于御屏，书毕，掷笔于地，大言曰：一洗二王恶札，照耀皇宋万古。徽宗潜立于屏风后，闻之不觉步出，纵观称赏。元章再拜求索所用端砚，因就赐之。元章喜拜，置之怀中，墨汁淋漓朝服，帝大笑而罢。其为豪放类若此。作画善写古贤像。山水其源出董元，天真发露，怪怪奇奇，枯木松石，时出新意，然传世不多耳。其子友仁，字元晖，能传家学。作山水清致可掬，亦略变其尊人所为，成一家法。烟云变灭，林泉点缀，生意无穷。平生亦珍重，不易予人。当时翟耆年有诗云：善画无根树，能描朦膛云。如今身贵也，不肯与闲人。其为世贵重如此。予平生凡收数卷，散失不存。今但有一横披纸画，上题数百字，全师董元，真元晖第一品也。其弟友知，亦善画，亦善书。元章云：幼儿友知代吾名书碑及大字，更无辨。门下许侍郎尤爱其小楷，云每示简，可使令嗣书。谓友知也。
　　元章尝称华亭李甲字景元作翎毛有天趣，树木不佳。仆屡见其画树木甚拙，禽鸟佳处多。
　　宋宗室如千里希远皆得丹青之妙，如大年小景墨雁杂禽又出寻常宗室笔墨之外者，濮王宗汉墨雁可入神品。
　　宋迪字复古，师李成，清甚，士大夫画中最佳，不在
　　
　　李公年之下。其犹子子房，亦得家法。
　　刘泾，字巨济。与元章同为书画友。作枯木有奇思。
　　周怡者，画院人。宣和末承应，摹仿唐画有可观。
　　崔白芦雁之类虽清致，余平生不喜见之。独有一大轴，绢阔一丈许，长二丈许，中浓墨涂作八大雁，尽飞鸣宿食之态。东坡先生大字题诗曰：扶桑之茧如盆盎，天女织绢云汉上。往来不遗凤衔梭，谁能鼓臂三千丈云云。真白之得意笔也。
　　李伯时十六小马图，至京师始见之。纸素数寸中作山林十六马，饮水蛇草，乐天趣于其间，神骏可爱。伯时小字题其后。今在郝大参家。
　　徽宗自画梦游化城图，人物如半小指，累数千人，城郭宫室、麾幢钟鼓、仙嫔真宰、云霞霄汉、禽畜龙马，凡天地间所有之物，色色具备，为工甚至，观之令人起神游八极之想，不复知人间世，奇物也。今在嘉兴陈氏。又见临李昭道摘瓜图，旧在张受益家，今闻在京师某人处。画明皇骑三鬃照夜白马出栈道飞仙岭下，乍见小桥，马惊不进，远地二人摘瓜，后有数骑渐至，奇迹也。
　　程坦，元章时人。善杂画，往往见之。张受益收松竹障八幅，颇佳妙。人物甚俗，城南李氏收鍾馗小妹二幅，甚恶。元章谓程坦能涂茶坊酒肆壁者，此论真是也。
　　花光长老以墨晕作梅，如花影然，别成一家，政所谓写意者也传世不多，仆平生止见四五本。子昂学其枝条，花用别法
　　宋南渡士人多有善画者，如朱敦儒希真、毕良史少董、江参贯道，皆能画山水窠石。若画院诸人得名者，如
　　
　　李唐、周曾、马贲，下至马远、夏珪、李迪、李安忠、楼观、梁楷之徒，仆于李唐差加赏阅，其余诸人亦不能尽别也。
　　毕少董能画山水，不在朱希真之下。仆尝见之，故表异以语后人
　　马和之作人物甚佳，行笔飘逸，时人目为小吴生。更能脱去俗习，留意高古，亦人未易到也。
　　池州画工作九华秋浦图。元章云，甚有清趣，师董元。仆平生见有七八本，其工致甚多，信元章之说不妄。
　　扬补之墨梅甚清绝，水仙亦奇，自号逃禅老人。
　　汤叔雅，江右人。墨梅甚佳，大抵宗补之，别出新意水仙兰亦佳
　　赵孟坚子固，墨兰最得其妙，其叶如铁，花茎亦佳。作石用笔轻拂，如飞白书状，前人无此作也。画梅竹水仙松枝墨戏皆入妙品，水仙为尤高。子昂专师其兰石，览者当自别其高下。
　　近世牧溪僧法常作墨戏，粗恶无古法。
　　廉布字宣仲，画枯木丛竹奇石致清不俗。本学东坡，青出于蓝。自号射泽老人。画松柏亦奇。兼善山水，清润甚佳。杭州龙井寺版壁画松石古木二幅，真得意笔。后有王清叔，亦画枯木竹石，临仿逼真，但笔墨粗恶，少生意耳。
　　常州太平寺佛殿后壁，有徐友画水名清济贯河，中有一笔，寻其端末，长四十丈，观者奇之。友之妙岂在是哉。笔法既老，波浪起伏，得其水势，相对活动，愈看愈奇。兵水间寺屋尽焚，而此殿巍然独存，岂水能厌之耶了
　　
　　金画
　　王庭筠，字子端。画枯木竹石山水，往往见之。独京口石民瞻家幽竹枯槎图，武陵刘进甫家山水林秋晚图，上逼古人，胸次不在元章之下也。
　　金人杨秘监者，画山水全师李成。
　　任询，字君谟。金国人。草书入能品，画山水亦佳，在王子端之下。
　　金显宗，章宗父也。画墨竹俗恶。章宗每题其签。
　　金入画马，极有可观，惜不能尽知其姓名。
　　国朝画
　　近世龚圣予先生名开，淮阴人。身长八尺，硕大美髯。读书为文，能成一家法。画马专师曹霸，得神骏之意，但用笔颇粗，此不足耳。画人物亦师曹、韩，画山水师米元晖，梅菊花卉杂师古作。卷后必题诗或赞跋，皆新奇。尝自画瘦马，题诗曰：一从云雾降天关，空尽先朝十二闲。今日有谁怜骏骨，夕阳沙岸影如山。此诗脍炙人口，真有盛唐风致。尝作云山稿五册，传于家。仆尝见之，及平生所临画稿，亦奇物也。
　　江南画工陈琳，字仲美其先本画院待诏。琳能师古，凡山水花竹禽鸟皆称其妙。见画临摹，仿佛古人。子昂相与讲明，多所资益，故其画不俗，宋南渡二百年工人无此手也。
　　
　　外国画，高昌国画，用金银箔子及朱墨点点如雨，满洒在纸上。画翎毛如中国，花草亦佳。高丽画观音像甚工，其源出唐尉迟乙僧，笔意流动，至于纤丽
　　杂论
　　古人作画，皆有深意，运思落笔，莫不各有所主。况名下无虚士，相传既久，必有过人处。
　　画之六法，得其一二者尚能名世，得其全者可知也。
　　今人看画，不经师授，不阅记录，但合其意者为佳，不合其意者为不佳，及问其如何是佳，则茫然失对。
　　余自十七八岁便有迂阔之意，见图画爱不去手，见鉴赏之士便加礼问，遍借记录，仿佛成诵，详味其言，历观名迹，参考古说，始有少悟。若不留心，不过为听声随影，终不精鉴也。
　　人物于画最为难工，盖拘于形似位置，则失神运气象。
　　顾、陆之迹，世不多见。唐人名手至多，吴道子，画家之圣也，照映千古。宋李公麟伯时一出，遂可与古作者并驱争先。得伯时画三纸，可敌吴生画一二纸。得吴生画二纸，可易顾、陆一纸。其为轻重相悬类若此。
　　古人以画得名者，必有一科是其所长。如唐之郑虔，蜀之李昇，并以山水名。宣和画谱皆人人物等部，画目称其能山水，而所收止人物神仙耳。其他不可枚举。余凡欲修宣和画谱者数矣，惜未得遂所欲也。
　　宋高宗每搜访至书画，必命米友仁鉴定题跋，往往有
　　
　　一时附会，迎合上意者。尝见画数卷，颇未佳，而题识甚真。鉴者不可不知也。
　　世人收画，必欲盛饰以金玉，不知金玉乃诲盗之端，前贤事迹可鉴。
　　灯下不可看画，醉余酒边亦不可看画，俗客尤不可示之。卷舒不得其法，最为害物。至于庸人缪子见画必看，妄加雌黄品藻，本不识物，乱订真伪，令人短气耳。
　　看画本士大夫适兴寄意而已，有力收购，有目力鉴赏，遇胜日有好怀，彼此出示，较量高下，政欲相与夸奇斗异博物耳。今之轻薄子则不然，纵目力略知一二，见人好物，故贬剥疵颖，用心计至于必得，倘不得则生造毁谤，必欲此物名誉声价不彰。若赏鉴高尚之士，固不待破说，平常目力未定者，或为所惑。已收一物，性命与俱，妄自称誉。人或欲之，必作说艰阻，得善价而后已。此皆心术不正，不可不鉴。
　　看画之法，不可一途，而取古人命意立迹，各有其道，岂可拘以所见，绳律古人之意哉。
　　初学看画，不可不讲明要妙，观阅记录。否则纵鉴精熟，见画便知阿谁，诘以美恶之由，茫然无对，虽妄加议论，支吾一时，然谈吐俗缪，识见浅短，为知者所哂，不可不学也。
　　人家子弟，不可不留心看画书，盖留心不于此则于彼，所益非一端。前辈名人巨公未有不游意于此者。陈无己诗云：老知书画真有益，却悔岁月来无多。读之可为浩叹。
　　古人画稿，谓之粉本，前辈多宝蓄之。盖其草草不经
　　
　　意处，有自然之妙。宣和、绍兴所藏之粉本多有神妙者。
　　宋人赏鉴精妙，无出于米南宫元章。然此公天资极高，立论时有过处。当时刘巨济、薛道祖、林子中、苏志东兄弟皆不及之。后有黄伯思长睿者出，著法帖刊误，专攻米公之失。余从而为辨析甚详，作法帖正误一卷，专指长睿之得失，当使元章复生，不易吾语也。
　　俗人论画，不知笔法气韵神妙，但先指形似者，形似者，俗子之见也。古人论画之神妙有云：画十二辰图有十二游蜂循环飞动，画妇人则有回身转头之异，不可枚举。此皆迂缪其说以求奇，非正论也。
　　今人看画多取形似，不知古人最以形似为末节。如李伯时画人物，吴道子后一人而已，犹未免于形似之失。盖其妙处在于笔法气韵神采，形似末也。东坡先生有诗云：论画以形似，见与儿童邻。作诗必此诗，定知非诗人。余平生不惟得看画法于此诗，至于作诗之法亦由此悟。
　　唐人画卷多用碧绫剜背，当时名士于兰道上题字。自经宣和、绍兴装饰，尽用拆去，古迹邈不可得已。
　　唐人褙手卷，多有紫绫作标首，至有红绫作引首，用珊瑚为小轴，如今藏经之状。
　　宋末士大夫不识画者多，纵得赏鉴之名，亦甚苟且。盖物尽在天府，人间所存不多，动为豪势夺去。贾似道擅国柄，留意收藏，当时趋附之徒，尽心搜访以献。今往往见其所有，真伪参半，岂当时闻见不广，抑似道目力不高，一时附会致然耶
　　古人作画，有得意者多再作之，如李成寒林，范宽雪山，王诜烟江叠嶂之类，不可枚举。
　　
　　画梅谓之写梅，画竹谓之写竹，画兰谓之写兰，何哉盖花卉之至清，画者当以意写之，初不在形似耳。陈去非诗云：意足不求颜色似，前身相马九方皋。其斯之谓欤
　　画有宾主，不可使宾胜主。谓如山水，则山水是主，云烟树石人物禽畜楼观皆是宾。且如一尺之山是主，凡宾者远近折算须要停匀。谓如人物是主，凡宾皆随其远近高下布景，可以意推也。
