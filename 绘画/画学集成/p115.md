<!-- { "loadSidebar": true } -->
　　戴进，字文进，号静庵，钱唐人。不但工画，制行亦复高洁。吴伟字小仙，江夏人。以钦取授锦衣百户。性豪放，轻利重义，在富贵室如受束缚，得脱则狂走长呼。内臣虽持重赀求画，不得其片张半幅。陶成，字孟学，号云湖，宝应人。领顺天乡荐。性资洒脱，不唯善画，篆隶尤工。杜堇，字惧男，号柽居，丹徒人。博雅精敏，诗文字画，久擅时名。吕纪，字廷振，四明人。锦衣指挥。德性端谨。夏泉，字仲昭，东吴人。累官太常寺卿。书画诗文皆佳，求者踵至，能一一应之，可见其人。周臣，字舜臣，号东村，东吴人。诗亦有思致。蒋子成，江东人。唐寅，字伯虎，东吴人。举弘治戊午乡试第一，以会试事诖累终
　　]
　　其身。李在，字以政，莆田人。以画士钦取。沈周，字启南，号石田，苏州人。文学该洽，诗律清新，作字亦古拙可取。林良，字以善，广东人。锦衣指挥，声名初在吕纪之上，凡纪作多假书良名，后则不然矣。王田，字舜耕，济南人。以县贰致政。善诙谐，信口为词，耸人听闻。谢廷询，或又以为廷循，永嘉人。清慎有文。丁玉川，江右人。商喜，字惟吉。汪质，字孟文，金陵人。鍾钦礼，号南越山人。王世正，号历山，济南人。与吴伟同时被徵。叶绅。叶正名。叶澄，字元静，号常山，世居京师，原东吴人。文璧，字徵明，因以字徵聘，遂定为名，更字徵仲，号衡山，苏州人。诗写俱妙，小楷尤胜。少年即不受赙父千金，士林重之。官翰林待诏。夏芷，字廷芳，钱唐人。陈宪章，号如隐，会稽人。石锐，字以明，钱唐人。张翠，太仓人。史廷直，号痴翁，江东人。性不受羁，赤脚骑牛，着道衣，腰系黄绦刘俊，字廷伟。袁璘，字廷器。张禄，号平山，古汴人。张合，字懋观，号贲所，永昌人。举进士，以吏部员外郎出历藩参。谢时臣，字道复，号樗山，苏州人。沈仕，号青门，杭州人。性好游览，诗写精绝，高出画笔之上。邬亭山，苏州人。郭锡，字天赐，乐安人。杨戊生。陶仰山。刘后庄。吕思石，纪之曾孙。李本仁、范行甫、陈莫之，皆浙人。书毕又扣曰：今谁为第一曰：唯元静。装表谁为第一曰：唯有王辰字子龙者，他非所知也。湖山子乃大骇曰：日用紧要书，他人尚不能记。乃于一艺亦能悉举其实若是。医家言人之魂魄俱好者，方能善解而久记，中麓公魂魄其超千万人而独优者欤
　　同邑湖山胡来贡跋
　　。工
　　
　　《四友斋画论》/明 何良俊
　　
　　余小时即好书画，以为此皆古高人胜士，其风神之所寓，使我日得与之接，正黄山谷所谓能扑面上三斗俗尘者也。一遇真迹，辄厚赀购之，虽倾产不惜。故家业日就贫薄，而所藏古人之迹亦已富矣。然性复相近，加以笃好，又得衡山先生相与评论，故亦颇能鉴别，虽不敢自谓神解，亦庶几十不失二矣。余家法书，如杨少师、苏长公、黄山谷、陆放翁、范石湖、苏养直、元赵松雪之迹，亦不下数十卷。然余非若收藏好事之家，盖欲有所得也。今老目昏花，已不能加临池之功，故法书皆已弃去，独画尚存十之六七。正恐筋力衰惫，不能遍历名山，日悬一幅于堂中，择溪山深邃之处，神往其间，亦宗少文之意也。然亦只是赵集贤、高房山、元人四大家及沈石田数人而已，盖惟取其韵耳。今取古人论画之语与其一得之见，著之于篇。
　　　
　　　　夫书画本同出一源，盖画即六书之一，所谓象形者是也。虞书所云彰施物采，即画之滥觞矣。古五经皆有图，余又见有三礼图考一书，盖车舆冠冕章服象胜褕衤秋笄禘之类，皆朝廷典章所系，后世但照书本言语想象为之，岂得尽是？若有图本，则仪式具在，按图制造，可无舛错，则知画之所关，盖甚大矣。
　　　
　　　　陈思王画赞序曰：盖画者鸟书之流。昔明德马后，美于色，厚于德，帝用嘉之，尝从观画，过舜庙见娥皇女英。帝指之戏后曰：恨不得如此者为妃。又前见陶唐之像，后指尧曰：嗟乎，群臣百僚恨不得为君如是！帝顾而笑，故夫画所见多矣。
　　　
　　　　古人之画，如顾恺之作孝经图、列女图，阎立本作职贡图，马和之作毛诗国风图，诸人所作旅獒图、瑞应图、历代帝王像、历代名臣像诸画，岂可谓之全无关于政理、无裨于世教耶！
　　　
　　　　董逌广川画跋，盖不甚评画之高下，但论古今之章程仪式，可谓极备。若天子欲议礼制度考文，则此书恐不可缺。
　　　
　　　　宣和博古图所载锺鼎彝卣卮？簠簋登豆上尊中尊之属，极为详备，其大小尺寸、容受升合与夫花纹款识，无不毕具。三代典刑所以得传于世者，犹赖此书之存也。夫徽宗好古，不免有玩物丧志之失，然其致北狩之祸者，实由信任小人，使童蔡秉政，以致天下汹汹，其祸本实不在于此也。而能使后世博古之士得见三代典刑，实阴受其惠。浅见薄识之士，遂以此为口实，可笑可笑。
　　　
　　　　古人论画有六法，有三病。盖六法即气韵生动六者是也，而三病则曰板，曰刻，曰结。又以为骨法用笔以下五者可学，如其气韵，必在生知，固不可以巧密得，不可以岁月到，默契神会，不知然而然。其论用笔得失曰：凡气韵本乎游心，神采生于用笔；意在笔先，笔周意内；笔尽意在，像应神全；夫内自足，然后神闲意定；神闲意定，则思不竭而神不困也。此段虽只论画，颇似庄子轮扁斫轮语。
　　　
　　　　论画者又云：夫画特忌形貌采章，历历具足，甚谨甚细，而外露巧密。夫谨细巧密，世孰不谓之为工耶，然深于画者盖不之取，正以其近于三病也。
　　　
　　　　世之评画者立三品之目，一曰神品，二曰妙品，三曰能品。又有立逸品之目于神品之上者。余初谓逸品不当在神品上，后阅古人论画，又有自然之目，则真若有出于神品之上者。其论以为失于自然而后神，失于神而后妙，失于妙而后精，精之为病也而为谨细。自然为上品之上，神为上品之中，妙为上品之下，精为中品之上，谨细为中品之中。立此五等，以包六法，以贯众妙，非夫神迈识高、情超心慧者，岂可议乎知画？呜呼，夫必待神迈识高、情超心慧然后知画，宜乎历数百代而难其人也！
　　　
　　　　昔宗少文尝云：老疾俱至，名山恐难遍历。凡五岳名山皆图之于室，曰：惟当澄怀观道，卧以游之。又曰：举琴动操，欲令众山皆响。必如此然后可以言知画，然世岂复有此等人哉！
　　　
　　　　余观古之登山者，皆有游名山记，纵其文笔高妙，善于摹写，极力形容，处处精到，然于语言文字之间，使人想象，终不得其面目。不若图之缣素，则其山水之幽深，烟云之吞吐，一举目皆在，而得以神游其间，顾不胜于文章万万耶！
　　　
　　　　世人家多资力，加以好事，闻好古之家亦曾畜画，遂买数十幅于家，客至悬之中堂，夸以为观美。今之所称好画者，皆此辈耳。其有能稍辨真赝，知山头要博换，树枝要圆润，石作三面，路分两歧，皴绰有血脉，染渲有变幻，能知得此者，盖已千百中或四五人而已；必欲如宗少文之澄怀观道而神游其中者，盖旷百劫而未见一人者欤！
　　　
　　　　今人皆称顾、陆之笔，然此特晋、宋间人耳。余家乃有汉人画，此世之所未见，亦世之所未知者也。其画非缣非楮，乃画于车螯壳上。此是姑苏沈辨之至山东卖书买回者。闻彼处盗墓人，每发一墓，则其中不下有数十石，其画皆作人物，如今之春画，间有干男色者。画法与隶释中有一碑上所画之人大率相类，其笔甚拙。顾、陆尚有其遗意。至唐则渐入于巧矣。夫车螯者，蜃也。雉入大水为蜃，雉有文章，故蜃亦有文章，登州海市即蜃气也。但不知墓中要此物何用。余观北齐邢子才作文宣帝哀策文云：攀蜃辂而雨泣。王筠昭明太子哀策文曰：蜃辂峨峨。江总陈宣帝哀策文云：望蜃綍，而攀缥。齐谢眺敬王后哀策文云：怀蜃卫而延首。则知古帝王墓中皆用之，盖置于柩之四旁，以防狐兔穿穴。其画春情，亦似厌胜，恐蛟龙侵犯之也。
　　　
　　　　余见车螯上所画，谓是汉之迹，且云其画法甚拙，顾、陆尚有其遗意，至唐则渐入于巧矣。后见王应麟言：曾子固跋西狭颂，谓所画龙鹿承露人嘉禾连理之木，汉画始见于今。邵公济谓汉李翕王稚子高贯方墓碑，刻山林人物，乃知顾恺之、陆探微、宗处士辈尚有其遗法，至吴道玄绝艺入神，始用巧思，而古意稍减矣。观此则画家相沿，一定而不易，善鉴者可以望而知其年代之先后矣。
　　　
　　　　杨升庵云：按王象之舆地纪胜碑目，载夔州临江市丁房双阙，高二丈余，上为层观飞檐车马人物，又刻双扉，其一扉微启，有美人出半面而立，巧妙动人。又云阳县处士金延广母子碑，初无文字，但有人物。皆汉画之在碑刻者，不止如应麟所云而已。然谓美人但出半面即能动人，孰谓汉人之画专于拙邪？盖藏巧于拙，此其所以非后世所能及也。
　　　
　　　　刘子玄曰：张僧繇画群公祖二疏图，而兵士有着芒綍者。阎立本画昭君图，妇女有着帷帽者。夫芒綍出于水乡，非京华所有，帷帽起于隋代，非汉宫所作。以此言之，画非博古之士亦不能作也。
　　　
　　　　昔人之评画者，谓画人物则今不如古，画山水则古不如今，此一定之论也。盖自五代以后，不见有顾虎头、陆探微、张僧繇、吴道玄、阎立本，五代以前，不见有关仝、荆浩、李成、范宽、董北苑、僧巨然。
　　　
　　　　余尝见梁思伯箧中有王摩诘演教图，此是王府中物，托其装潢，故携以自随。是设色者，人物山水无不臻妙。
　　　
　　　　近又见顾砚山家女史箴，是顾虎头笔。单是人物，女人有三寸许长，皆有生气，似欲行者。此神而不失其自然，所谓上之又上者欤？且绢素颜色如新，盖神物必有护持之者。
　　　
　　　　苏东坡云：诗至于杜子美，文至于韩退之，书至于颜鲁公，画至于吴道子，而尽古今之变，天下之能事毕矣。道子画人物，如以灯取影，逆来顺往，旁见侧出，横斜平直，各相乘除，得自然之数，不差毫末；出新意于法度之中，寄妙理于豪放之外，所谓游刃余地，运斤成风，盖古今一人而已。余于他画，或不能必其主名，至于道子，望而知其真伪也。
　　　
　　　　东坡云：郭忠恕不仕，放旷，遇佳山水辄留旬日，或绝粒不食。盛夏暴日中无汗，大寒凿冰而浴。尤善画，妙于山水屋木，有求者必怒而去，意欲画即自为之。郭从义镇歧下，延止山亭，设绢素粉墨于坐。经数月，忽乘醉就图之，一角作远山数峰而已。
　　　
