<!-- { "loadSidebar": true } -->
　　初绽琼腮玉有痕，小葩轻抱亦须分。丁前两点低低附，试看丰姿也不群。
　　弄粉
　　碧玉枝头露粉腮，香须小辦两相偎。背梢丁点分明见，应是罗浮山下来。
　　擎雨
　　两辦横开中辦正，点丁带萼缀斜枝。更添侧辦微微隐，要似新荷擎雨时。
　　
　　写像秘诀
　　元王绎著。王绎，字思善，自号痴绝生。约生于元顺帝元统元年(年)。居于杭州，笃志好学，雅有才思。善写真，尤精小像。陶宗仪引为忘年交，收所著《写像秘诀》、《采绘法》二篇于《南村辍耕录》中。另《六如居士画谱》辑王绎“用笔”、“用墨”等二十馀则，似以他人之作冒入者。
　　
　　写像秘诀
　　(元)王绎
　　凡写像，须通晓相法。盖人之面貌部位，与夫五岳四渎，各各不侔，自有相对照处，而四时气色亦异。彼方叫啸谈话之间，本真性情发见，我则静而求之，默识于心，闭目如在目前，放笔如在笔底。然后以淡墨霸定，逐旋积起，先兰台庭尉，次鼻准。鼻准既成，以之为主。若山根高，即印堂一笔下来；如低，取眼堂边一笔下来；或不高不低，在乎八九分中，则侧边一笔下来。次人中，次口，次眼堂，次眼，次眉，次额，次颊，次发际，次耳，次发，次头，次打圈。打圈者，面部也。必宜如此，一一对去，庶几无纤毫遗失。近代俗工胶柱鼓瑟，不知变通之道，必欲其正襟危坐如泥塑人，方乃传写，因是万无一得，此又何足怪哉。吁，吾不可奈何矣。
　　
　　
　　
　　
　　画学集成（下）
　　
　　书画传习录
　　王绂
　　
　　卷二论画
　　
　　右唐王摩诘山水一则，平平写去，绝不矜张，正恐老画工不无失著。后来作画谱者，偷取一二，连篇
　　累牍，作为形似之语，殊令人作恶。须知欲探幽微，期诸遥永，或十年，或二三十年，那时方可游戏，为三昧之已得也。若寻常写作，这是一敬字是工夫，后生家勉之。
　　
　　右唐王摩诘山水论一则。秘省名画充栋，与同馆日取一二种展玩，方知古人意在笔先之妙，总当于无笔墨处领取。云烟过眼，此事渐疏，偶阅前贤授受真诀，为之怃然。学者【从有笔墨处求法度，从无笔墨处求神理，更从无笔无墨处参法度，从有笔有墨处参神理。针线细密，脉缕清微，早作夜思，心摹手追。如是者一二十年，不患不到能手地位，以言乎神与妙，则未也。若或规抚一二名迹，露其所长，掩其所短，自以为能，并题前人款识，以求售于世，欺世欺人，直欺己耳，欺人欺已，直欺天耳。吾愿后生辈慎勿蹈之。
　　
　　右唐张彦远论用笔一则。此等文字，学者总须熟玩，自然不敢侈谈挥豪，不敢妄称传笔法。夫书画一致，自古而然。不能读书，即不能穷理，不能观物；不能穷理观物，即不知各各生意所在；不知生意所在，虽欲守神专一，皆死笔也。联绵者非常山之蛇，超忽者乃燕石之宝，假托形似，疑鬼疑神，吾甚怜之。盖所谓笔不周而意周者，须从死工夫得来，到得精纯之至，意旨不乱，外物不侵，人假天造，英灵来往。此岂一时可希之事。有如界笔直尺，可弃也而不可弃。不用界笔直尺而后为生动，固也，不用界笔直尺而一似实用界笔直尺，方是工于写生手。今之作者，效颦捧心，代斫伤手，东涂西抹，自云写意。呜呼,生气安在而生意云乎哉!至篇中书画粘合处，自当人人见及，吾亦不多赘云。
　　
　　右数则，主论法度绳尺，即没骨一法，亦以神彩生动为上，不可以杜撰率易为之（尊物）。若执而不化，则外合而内不充（形似）。所当容与其心，与天为徒，与古为徒，虚而待物，惟道集虚，耳目内通，鬼神将来舍，而况于人师。（得画之神理）
　　
　　右宋郭熙山水品评二则。层级不紊，指授分明，浅浅深深，随人领取。东坡尝言：玉堂卧对郭熙画，发兴已在青林间。其称重如是。相传郭氏最工山水寒林，初时每日摹骤雨图六幅，而笔法大进。此所谓接而时生于心者也。不能规乎其始，不可入于灵府。旨哉乎庄生之言。（由技入道）
　　
　　右元黄公望杂论山水树石凡九则。九则中拈出理字，最须参透。明于理者，不从笔墨上讨生活。有理方可与言气，有气无理，非真气也；有理无气，非真理也。理与气会，理与情谋，理与事符，理与性现。
　　古人每有寓意于笔墨蹊径之外者。鸿都奇艺云集，乃官样文章。若柴桑写扇，伴彼琴书，清夜游园，实传谱系，儒雅之道，与典册无殊。故善观画者，须能旁参佐证，远考风徽。具论世知人之识以读画，则帷囊所收，方许藏蓄，方资披玩。否则古人一种深沉恬密意理，全无领悟，但云此聊城所积砥柱，所遗果足可珍赏；又云如何浓至，如何淡折，如何雄壮绝俗，如何潇洒出尘，这好隔壁听也。题目既得，结构自知。今譬之阵法：行阵中束伍之法，什佰千万亿异其数，方圆曲直锐殊其形，鹅鹳、鱼丽、握奇、八阵、六花、五行、三才、十二辰别其名，天地风云、龙虎鸟蛇诡其制，两前伍后，专右参左，独开生面处，无不洗眉刷目，而寻之不见其踪，细细剔抉，条理秩如。善丹青者，如是如是。其中局阵森严，人物花鸟布置错落，非好学深思、心知其意者，鲜能解道。即跬步耳，丘壑之层见叠出，未易端倪。粗疏理会者谓一望了然，而浅学小生往往摘爬指颖，趁其胸臆以谈理，更复轻描淡摹，依其腔调以作伪。此中不从理气两字，积数十年订讹辨真之力，能为鉴定乎离尘扪天，刮摩日月，指画溪陵，其孰与折衷之信哉，不经至人之赏玩，未辨妍媸也。骏骨不来，死鼠为璞矣。执笔之士，未曾误点为蝇，惟见无成类狗，又此道之所由衰也。菜柿藩身，始阿徇俗，岂不惜哉。兹因前人评论，有大将领卒、森然不可犯之语，故从什伍法中曲鬯言之如此。至于邪、甜、俗、赖，是当察其病而一一去之。有一等人，事不师古，我行我法，信手涂泽，谓符天
　　趣，其下者，笔端错杂，妄生枝节，不理阴阳，不辨清浊，皆得以邪概之。今所谈者，规门矩户，及之而后知，履之而后难者也。有一等人，结构粗安，生趣不足，功愈到而格愈卑，是失诸甜。古人谓如口察味，甘酸辛苦，自以实得，固非为若辈指迷也。唯神明焕发，意态超越，乃能一洗万古甜浊耳。俗之一字，不仅丹华夸目一流，俗则不韵。山谷老人言：凡书画当观韵。李伯时作李广夺马南驰状，引满以拟追骑，箭锋所值，人马应弦。伯时叹曰：使俗子为之，当作中箭追骑矣。此意差堪神会。赖者，藉也，是暗中依赖也。临摹法家不废，倚靠才子弗为。张雷出匣之剑，自吐光芒；偃师应律之歌，备呈玄秘。妙解投机，无有辙迹。昌黎得文法于檀弓，后山得文法于伯夷传。愜心处正不在多，人亦无从摸著。喬云兴而英露集，六经之深意，天汉之昭回，将汇于笔墨间。灵妙所传，兼资考习；思议所及，更藉见闻。岂容以漫无心得侈谈工拙哉!
　　
　　右论画各种汇为一则。夫羔雁之饰，缋画云气，古初已然，画固与士夫相亲习焉。外师造化，中得心源，自是画家要诀。予观古人作此，即以腹中先立稿本为胜。何以言之忖留神与鲁班语，班善图物容，神不欲出，班乃拱手与神言，以足画地，非腹稿而何秦工人画海若之神，张平子写骇神之兽，比比而是。汉明帝问博士以天之常宿，博士某具对，七百八十三
　　星，森罗布置，指画帝前。又帝以单于初入朝，思股肱之美，命图功臣于麒麟阁，法其形貌，非腹中自有稿本，一时承敕点染而能仿佛邪故后之读古人书，即春秋之车旗器服，葩经之草木虫鱼，及一切经史，皆当平素一一流览参订。泊乎体物而兴，随类傅彩，点染纵横，飞游腾窜，如可验诸目前者。温洛荣河，瑶牒金册，瑞美如斯，是亦不为无助。世固有是人乎，吾当倒屣而迎之。兹画史所辑其浅浅者耳，然无规矩不能方圆，制作楷模，种种体要，又为度世金针矣。掷笔为之三叹。
　　
　　右宋陈郁论写照一则。以上传神共三则。写照法自古有之，孔子观乎明堂，睹四门墉，有尧舜容，有桀纣像，盖其来远矣。季札、晏婴、子产、叔向，各有遗像，汉太常赵氏名岐，字邻卿。能图之。孔明为南蛮
　　作图，蛮自洞中来迎主吏，牛马驼羊在前，牵牛负酒，眉目都有喜气，而蛮人大悦。卫氏协师于曹不兴，则有伍子胥图，卞庄刺虎，张仪象鹿，及穆天子宴瑶池各图，传之在昔，非若后人仿佛而为之者。卫氏图人物至不敢点睛，亦自知此技之入神也。益州刺史能作三皂五帝。至汉代君臣贤圣像，孔门七十二弟子像，又岂漫无识别，强作强事。至长康之桓温像、谢安像、司马宣王像、苏门先生像，陆探微之宋孝武像、明帝像、建安山阳王像、巴陵王像、江陵王江夏王像、江智渊像、王悦像、王粹像、阮佃夫像、沈庆之象、顾庆之像、柳元景像、王道隆像、王翼之像、沈云庆醉像、范惠景母子像、王荣像、朱异像、麻超之徐宝僧像，凡百有数十，前人历历记之。今其人或不传，并其画亦已无传，而其人之名与字，往往因画者而传。呜呼，斯事虽细，不为不美也。其法所当参灵酌妙，动与神会。前人赞美陆氏云：笔迹劲利，如锥刀焉。有此笔妙，那得不生动。此又诸公所未及谈，因赘论少。
　　
　　而书法与诗文俱为一艺掩。其肫恳笃实，将教天下后世以还淳返朴、革薄从忠之意，又不为谭艺者所知。知伯时者，但道是白描高手耳。伯时居京师数年，不一出入权贵之门，风骨峻矣。幽人贞吉，择地而蹈，复早作夜思，为世劝戒。故平生所图慈孝故实，从朱子小学中检出者，如尼山庭训、孟母三迁、老莱奉亲、董生行义种种，良工心苦，品居最上，虽顾、吴不得专美于前矣。近世好图山水，此类乃不复作，胡能想其人，论其世，志其志，乐其乐乎宜海岳之三太息也。嗟嗟，六法难兼，求工便虑入俗，写意徒属偷腔。若夫穷理尽性，孕后包前，古今独立，非复激扬所能称赞，无他寄言，屈标第一等。谢赫之品陆探微也如是，余于龙眠亦云。
