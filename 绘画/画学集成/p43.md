<!-- { "loadSidebar": true } -->
　　　　范宽，字中立，华原人，工画山水。理通神会，奇能绝世。体与关、李特异，而格律相抗。「叙论」卷中已述。宽仪状峭古，进止疎野，性嗜酒、好道。尝往来雍雒间，天圣中犹在，耆旧多识之。有《冒雪高峯》、《四时山水》并故事人物传于世。或云，名中立，以其性宽，故人呼为范宽也。
　　刘永，京师人，工画山水。始师僧德符，画松石，后遍求诸家山水，采其所长而效之。及见荆浩之迹，乃知诸家有所未尽。一日，复覩关同画，俄叹曰：「是乃得名至艺者乎！向所谓登东山而小鲁。」遂捐弃余学，专法关氏。果遂升堂，
　　
　　驰名当代矣。有《瀑泉》屏风、《四时山水》、《山居诗意》等图传于世。
　　　　王端，字子正，瓘之子，工画山水。专学关同，得其要者惟刘永与端耳。相国寺净土院旧有画壁，惜乎主僧不鉴，遂至杇墁。端虽以山水著名，然于佛道、人马，自为绝格。兼善传写，尝写真庙御容称旨，授三班奉职。有《佛道功德》、故事人物、《四时山水》传于世。
　　　　翟院深，北海人，工画山水，学李光丞。院深少为本郡伶官，一日府会，院深击鼓忘其节奏，部长按举其罪。太守面诘之，院深乃曰：「院深虽贱品，天与之性，好画山水。向击鼓次，偶见云耸奇峯，堪为画范，难明两视，忽乱五声。」太守嘉而释之。院深学李光丞为酷似，但自创意者，觉其格下。专临模者，往往乱真。
　　　　燕贵，本隶尺籍，工画山水。不专师法，自立一家规范。大中祥符初，建玉清昭应宫，贵预役焉。偶暇日，画山水一幅，人有告董役刘都知者，因奏补图画院祗候，实精品也。吕文靖宅厅后屏风，乃贵所画，亦有图轴传于世。
　　　　许道宁，长安人，工画山水，学李光丞。始尚矜谨，老年唯以笔画简快为己任。故峯峦峭拔，林木劲硬，别成一家体。故张文懿赠诗曰：「李成谢世范宽死，唯有长安许道宁。」非过言也。长安凉榭中写终南、太华二壁，今存。有《山水寒林》、《临深履薄》、《早行诗意》、《潘阆倒骑驴》等图传于世。
　　　　纪真、黄怀玉，并工画山水，学范宽逼真。
　　　　商训，工画山水，亦学宽。但皴淡山石、图写林木，皆不及纪与黄也。
　　
　　　　丘讷，河南雒阳人。工画山水，体近许道宁。笔气不逮，而用墨过之。
　　　　庞崇穆，右北平人，工画山水。始建玉清昭应宫，召崇穆画山水数壁，能为羣峯列岫、云烟聚散之象。功毕，上欲旌以画院之职，乃遯去不仕。
　　　　李隐，五原人，工画山水。大中祥符末，营会灵观，命隐写五岳山形于壁，及画山水于五殿屏扆。观其危峯迭嶂，远水疎林，可谓尽美矣。然而钩描笔困，枪上声淡墨焦，斯为未至尔。
　　　　高克明，京师人，仁宗朝为翰林待诏。工画山水，采撷诸家之美，参成一艺之精。团扇卧屏，尤长小景。但矜其巧密，殊乏飘逸之妙。
　　　　屈鼎，京师人，仁宗朝为图画院祗候。工画山水，得燕贵之仿佛。庞相第屏风乃鼎所画。
　　　　郝锐，不知何许人，工画山水。人或称之，而未见其迹。
　　　　梁忠信，京师人，仁宗朝为图画院祗候。工画山水。体近高克明，而笔墨差嫩。又寺宇过盛，栈道兼繁，人或讥之也。恐其乱高，故显出之。以上各有图轴传于世。
　　　　李宗成，鄜畤人，工画山水寒林，学李成。破墨润媚，取象幽奇。林麓江皋，尤为尽善。枢府东厅有《大溅扑》屏风，乃宗成所画。石上有崔悫画鹭鸶一只。有《风雨江山》、《拜月图》、《四时山水》、《松柏寒林》等传于世。
　　郭熙，河阳温人，今为御书院艺学。工画山水寒林。施为巧赡，位置渊深。虽复学慕营丘，亦能自放胸臆。巨障高壁，多多益壮，今之世为独绝矣。熙宁初，勑画小殿屏风。熙画中扇，李宗成、符道隐画两侧扇，各尽所蕴。然符生鼎立于郭、李之间
　　
　　为幸矣。
　　　　董赟，颖川长社人，工画山水寒林。学志精勤，毫锋老硬。但器类近俗，格致非高。
　　　　侯封，邠人，今为图画院学生。工画山水寒林。始学许道宁，不能践其老格。然而笔墨调润，自成一体，亦郭熙之亚。
　　　　符道隐，长安人，工画山水寒林。学无师法，多从已见。当其合作，亦有可观。
　　　　永嘉僧择仁，善画松。初采诸家所长而学之。后梦吞数百条龙，遂臻神妙。性嗜酒，每醉，挥墨于绡纨粉堵之上，醒乃添补。千形万状，极于奇怪。曾饮酒永嘉市，醉甚，顾新泥壁，取拭盘巾濡墨洒其上，明日少增修，为狂枝枯枿。画者皆伏其神笔。
　　　　锺陵僧巨然，工画山水，笔墨秀润。善为烟岚气象、山川高旷之景，但林木非其所长。随李主至阙下，学士院有画壁，兼有图轴传于世。
　　　　吴僧继肇，工画山水。与巨然同时，体虽相类，而峯峦稍薄怯也。相国寺资圣阁院有所画屏风。
　　
　　　　花鸟门凡三十九人，僧道附。
　　
　　黄居寀　刘赞夏侯延佑丘庆余高怀宝　徐熙徐崇矩徐崇嗣唐希雅　唐宿唐忠祚解处中祁序　陶裔母咸之傅文用刘梦松刘文惠李符李怀衮王晓　赵昌王友镡宏易元吉　
　　
　　崔白崔悫艾宣李吉　侯文庆董祥葛守昌李佑　丁贶阎士安居宁慧崇　何尊师牛戬　
　　
　　　　黄居寀，字伯鸾，筌之季子也。工画花竹、翎毛。默契天真，冥周物理。「叙论」卷中已述。始事孟蜀为翰林待诏，与父筌俱蒙恩遇。图画殿庭墙壁、宫闱屏障，不可胜纪。学士徐光溥尝献《秋山图歌》以美之。曾于彭州栖真观壁画水石一堵，自未至酉而毕，观者莫不叹其神速且妙也。干德乙丑岁，随蜀主至阙下。太祖旧知其名，寻真命。太宗皇帝尤加睠遇，供进图画，恩宠优异，仍委之搜访名踪，铨定品目。居寀状太湖石尤过乃父。有《四时山景》、《花竹翎毛》、《鹰鹘犬兔》、《湖滩水石》、《春田放牧》等图传于世。
　　　　刘赞，蜀人，工画花竹翎毛，兼长龙水。迹意兼美，名播蜀川。
　　　　夏侯延佑，蜀郡人，工画花竹、翎毛。师黄筌，粗得其要。始事孟蜀为翰林待诏。既归朝，拜真命，为图画院艺学。各有图轴传于世。
　　　　丘庆余，潜之子，工画花竹、翎毛，兼长草虫。墨彩俱媚，风韵尤高。有《四时花鸟》、《蜂蝉》、《竹枝》等传于世。
　　　　高怀宝，怀节之弟，工画花竹、翎毛、草虫、蔬菓，颇臻精妙。与兄怀节同时入仕，为图画院祗候。高氏自道兴至二子，凡四世，皆以画进。虽曰艺成，然而不坠家声，赏延于世。可佳矣。
　　徐熙，锺陵人，世为江南仕族。熙识度闲放，以高雅自任。善画花木、禽鱼、蝉蝶、蔬菓。学穷造化，意出古今。「叙论」卷中已述。徐铉云：「落墨为格，杂彩副之；迹与色不相隐
　　
　　映也。」又熙自撰《翠微堂记》云：「落笔之际，未尝以傅色晕淡细碎为功。」此真无愧于前贤之作，当时已为难得。李后主爱重其迹。开宝末，归朝，悉贡上宸廷，藏之秘府。亦有《寒芦》、《野鸭》、《花竹》、《杂禽》、《鱼蟹》、《草虫》、《蔬苗》、《果蓏》并《四时折枝》等图传于世。
　　　　徐崇矩、徐崇嗣，并熙之孙，善继先志，克着佳声。
　　　　唐希雅，嘉兴人，妙于画竹，兼工翎毛。始学李后主金错刀书，遂缘兴入于画。故为竹木，多颤掣之笔。萧踈气韵，无谢东海矣。徐铉云：「翎毛粗成而已，精神过之。」
　　　　唐宿、唐忠祚，并希雅之孙，夙擅家声，皆跻妙格。
　　　　解处中，江南人，事李后主为翰林司艺。特于画竹尽婵娟之妙，但间泊翎毛，颇亏形似耳。
　　　　祁序，江南人，工画花竹、翎毛，兼长水牛。郁有高致也。
　　　　陶裔，京兆鄠人，工画花竹翎毛。形制设色，亚于黄筌。真宗朝为图画院祗候。祥符中，画御座屏扆称旨，寻改翰林待诏。
　　　　母咸之，江南人，工画朝鸡，妙冠一时。
　　　　傅文用，京师人，工画花竹翎毛，有黄氏之风。特精野雉鹌鹑，能辨四时毛彩。
　　　　刘梦松，江南人，善画水墨花鸟，随宜取象，如施众形。
　　　　刘文惠，不知何许人，善画花竹翎毛，傅彩虽勤，而气格伤懦。
　　　　李符，襄阳人，工画花竹翎毛。仿佛黄体，而丹青雅淡，别是一种风格。然于翎毛骨气间有得失耳。
　　
　　　　李怀衮，蜀郡人，工画花竹翎毛。学黄氏，与夏侯延佑不相上下。今陈康肃第屏风，乃怀衮所画。
　　　　王晓，鲁郡泗水人，善画鹰鹞、柘棘。师郭干晖，而游其藩。
　　　　赵昌，字昌之，广汉人，工画花果，其名最着。然则生意未许全株，折枝多从定本。惟于傅彩，旷代无双。古所谓失于妙而后精者也。昌兼画草虫，皆云尽善。苟图禽石，咸谓非精。昌家富，晚年复自购己画，故近世尤为难得。
　　　　王友，汉州人，少隶本郡克宁军籍。工画花果，师赵昌为高足。虽穷傅彩之功，终乏润泽之妙。
　　　　镡宏，成都人，工画花果。复师王友，初云齿教，后即肩随矣。以上各有图轴传于世。
　　易元吉，字庆之，长沙人。灵机深敏，画制优长。花鸟蜂蝉，动臻精奥。始以花果专门，及见赵昌之迹，乃叹服焉。后志欲以古人所未到者驰其名，遂写獐猿。尝游荆湖间，入万守山百余里，以觇猿狖獐鹿之属，逮诸林石景物，一一心传足记。得天性野逸之姿，寓宿山家，动经累月，其欣爱勤笃如此。又尝于长沙所居舍后疏凿池沼，间以乱石丛花、疎篁折苇，其间多蓄诸水禽，每穴窗伺其动静游息之态，以资画笔之妙。治平甲辰岁，景灵宫建孝严殿，乃召元吉画迎厘齐殿御扆。其中扇画太湖石，仍写都下有名鹁鸽及雒中名花，其两侧扇画孔雀。又于神游殿之小屏画牙獐，皆极其思。元吉始蒙其召也，欣然闻命，谓所亲曰：「吾平生至艺，于是有所显发矣。」未几，果勑令
　　
　　就开先殿之西庑张素画《百猨图》，命近要中贵人领其事，仍先给粉墨之资二百千。画猨纔十余枚，感时疾而卒。元吉平日作画，格实不羣，意有踈密。虽不全拘师法，而能伏义古人。是乃超忽时流，周旋善誉也。向使元吉卒就《百猨》，当有遇于人主；然而遽丧，其命矣夫。有《獐猿》、《孔雀》、《四时花鸟》、写生《蔬果》等传于世。建隆观翊教院殿东獐猿林石绝佳。又尝于余杭后市都监厅屏风上画鹞子一只，旧有燕二巢，自此不复来止。
