<!-- { "loadSidebar": true } -->
　　杜甫诗谓薛少保：惜哉功名迕，但见书画传。甫老儒，汲汲于功名，岂不知固有时命，殆是平生寂寥所慕。嗟乎!五王之功业，寻为女子笑。而少保之笔精墨妙，摹印亦广，石泐则重刻，绢破则重补，又假以行者，何可数也。然则才子鉴士宝钿瑞锦缫袭数十，以为珍玩，回视五王之炜炜，皆糠秕埃墟，奚足道哉!虽孺子，知其不逮少保远甚。余故题所得苏氏薛稷二鹤云：辽海归来顾蝼蚁，仰霄孤唳留清耳。从容雅步在庭除，浩荡闲心存万里。乘轩未失入佳谈，写真不妄传诗史。好事心灵自不凡，臭秽功名皆一戏。武功中令应天人，束发寮阳侍帝晨。连城照乘不保宝，黄图孔诰悉珍真。百龄生我欲公起，九原萧萧松薮蕻。得公遗物非不多，赏物怀贤心不已。其后以帖易与蒋长源，字仲永，吾书画友也。余平生嗜此，老矣，此外无足为者。尝作诗云：桨几延毛子，明窗馆墨卿。功名皆一戏，未觉负平生。九原不可作，漫
　　
　　呼杜老日：杜二，酹汝一卮酒，愧汝在不能从我游也。故叙平生所睹，以示子孙，题日画史，识者为余增广耳目也。
　　
　　晋画
　　
　　顾恺之维摩天女飞仙。在余家。
　　女史箴横卷。在刘有方家。已上笔彩生动，髭发秀润。太宗实录载：购得顾笔一卷。今士人家收得唐摹顾笔列女图，至刻板作扇，皆是三寸馀人物，与刘氏女史箴一同。
　　吾家维摩天女，长二尺，名画记所谓小身维摩也。
　　戴逵观音。在余家。天男相，无髭，皆贴金。
　　
　　六朝画
　　
　　苏氏古贤像十人一卷。衣纹自非晋笔。
　　蒋长源，字仲永，收宣王姜后免冠谏图。宣王白帽，此六朝冠也。
　　王戎像。元在余家，易李邕帖与吕端问。已上皆假顾恺之笔。元以怀素帖易于王诜字晋卿家。
　　梁武帝翻经像。在宗室仲忽处，亦假顾笔。
　　天帝释像。在苏泌家，皆张僧繇笔也。张笔天女宫女面短而艳，顾乃深靓为天人相。武帝作居士服，反唇露齿，宫女四人擎花，后四武士持戈剑，发如神也。
　　余家收英布像，类六朝时石刻。
　　
　　唐画五代国朝附
　　
　　唐初画高凤并梁鸿故事横卷。在蔡堪字道胜家。
　　唐太宗步辇图。有李德裕题跋，人后脚差是阎令画真笔，今在宗室仲爰君发家。
　　道德经一卷出相间，不知何人画。绢本，字大小不匀，真褚遂良书。在范相尧夫家。与冯京当世家西升经不同，虽有裴度、柳公权跋，非阎令画、褚笔，唐人白不鉴尔。
　　苏氏种瓜图，绝画故事。蜀人多作此等画，工甚。非阎立本笔。立本画皆着色，而细销银作月色布地。今人收得，便谓之李将军思训，皆非也。江南李主多有之。以内合同印集贤院印印之，盖收远物，或是珍贡。
　　王维画小辋川。摹本笔细，在长安李氏。人物好，此定是真。若比世俗所谓王维，全不类。或传宜兴杨氏本上摹得。
　　张修字诚之少卿家有辟支佛，下画王维，仙桃巾黄服，合掌顶礼，乃是自写真。与世所传关中十大弟子真法相似，是真笔。世俗以蜀中画骡纲图、剑门关图为王维甚众。又多以江南人所画雪图命为王维。但见笔清秀者即命之，如苏之纯家所收魏武读碑图，亦命之维，李冠卿家小卷，亦命之维，与读碑图一同，今在余家。长安李氏雪图，与孙载道字积中家雪图，一同命之为王维也。其他贵侯家不可胜数，谅非如是之众也。
　　文彦博太师小辋川，拆下唐跋自连，真还李氏。一日同出，坐客皆言太师者真。唐张彦远名画记云：类道子。
　　
　　又云：云峰石色，绝迹天机，笔思纵横，参于造化。孙氏图仅有之，馀未见此趣。
　　苏轼子瞻家收吴道子画佛及侍者、志公十馀人，破碎甚，而当面一手精彩动人。点不加墨口，浅深晕成，故最如活。
　　王防字元规家二天王，皆是吴之入神画。行笔磊落，挥霍如莼菜条，圜润折算，方圆凹凸，装色如新，与子瞻看一同。
　　李公麟字伯时家天王虽佳，细弱无气格，乃其弟子辈作。贵侯家所收，率皆此类也。
　　宗室令穰字大年处天蓬，亦真吴笔。
　　周种字仁熟家大悲，亦真。今人得佛则命为吴，未见真者。唐人以吴集大成，面为格式故多似，尤难鉴定。余自首止见四轴真笔也。
　　世俗见马，即命为曹、韩、韦，见牛，即命为韩滉、载嵩，甚可笑。唐名手众，未易定，惟薛道祖绍彭家九马图合杜甫诗是真曹笔，馀唐人，大抵不相远也。又金陵有唐人韩滉画牛，今人皆命为戴，盖差瘦也。
　　马佳本。所见高公绘字君素二马，一龁草，一嘶。王诜家二马相咬是一本，后人分开卖。苏激字志东家三匹，王元规家一匹，宗室令穰家五匹，刘泾字巨济家三匹，皆笔法相似，并唐人妙手也。刘所收白子母牛，王仲修字敏甫家黑牛，令穰家黑牛，皆命为戴，甚相似。贵侯家多不同，皆命为戴，不可胜数。
　　张退傅丞相孙德淑，收仁宗画黑猿，上有小御宝，旁一印葫芦。王素字画奇甚。
　　
　　唐画，张志和颜鲁公樵青图，在朱长文字伯原家，无名人画，甚佳。今人以无名命为有名，不可胜数。故谚云：牛即戴嵩，马即韩斡，鹤则杜苟，象即章得也。
　　山水。李成只见二本，一松石，一山水。四轴松石，皆出盛文肃家，今在余斋。山水在苏州宝月大师处，秀润不凡，松干劲挺，枝叶郁然有阴，荆楚小木，无冗笔，不作龙蛇鬼神之状。今世贵侯所收大图，犹如颜柳书药铺牌，形貌似尔，无甚自然，皆凡俗。林木怒张，松干枯瘦多节，小木如柴，无生意。成身为光禄丞，第进士。子祜，为谏议大夫。孙宥，为待制，赠成金紫光禄大夫。使其是凡工，衣食所仰，亦不如是之多，皆俗手假名。余欲为无李论。
　　巨然师董源。今世多有本，岚气清润，布景得天真多。巨然少年时多作磐头，老来平淡趣高。
　　刘道士，亦江南人，与巨然同师。巨然画则僧在主位，刘画则道士在主位，以此为别。
　　董源，平淡天真多。唐无此品，在毕宏上。近世神品格高，无与比也。峰峦出没，云雾显晦，不装巧趣，皆得天真。岚色郁苍，枝干劲挺，咸有生意。溪桥渔浦，洲渚掩映，一片江南也。
　　关仝人物俗，石木出于毕宏，有枝无干。
　　张友正家收古柏一株，枝枝如龙蛇纠结甚异，石亦皱涩不凡，题为韦侯。平生收画，后多归王。
　　大抵牛马人物，一模便似，山水摹皆不成。山水心匠自得处高也。滕昌祜、边鸾、徐熙、徐崇嗣，花皆如生。黄筌，惟莲差胜徐，馀虽富艳，皆俗。
　　
　　李王山水，唐希雅、黄筌之伦，翎毛小笔，人收甚众，好事家必五七本，不足深论。
　　李玮公熘，自言收李成八幅，此特以气与好事相尚尔。
　　宗室仲忽字周臣，收孙可玄笠泽垂钓图，亦不俗。然世无可玄笔。又收唐道德经一卷，人物三寸许，皆如吴画。
　　润州节推庄鼎字节之，青州人，收麻纸尔雅图，衣冠人物与苏氏一同。
　　王球夔玉收西域图，谓之阎令画，褚遂良书，与冯京家同，假名耳。
　　蒋长源字永仲家周日方三杨图，冯京当世家横卷，皆入神。
　　苏州丁氏五星图，宗室叔盎字伯充家金星一小帧，并真迹也。
　　宗少文一笔画，唐人摹绢本，在刘季孙家，故苏太简物。
　　薛稷鹤，在苏之孟家。北史人物衣冠乘马甚古，亦在苏之孟家，题云曹将军也。
　　徐熙大小折枝，吾家亦有，士人家往往见之。翎毛之伦非雅玩，故不录。桃一大枝，谓之满堂春色，在余家。
　　李公麟家展子虔朔方行，小人物，甚佳。韩马破裂，四足如涉水中，皆南唐文房物。
　　宗室仲爰字君发，收唐画陶渊明归去来，其作庐山有趣不俗。
　　杨崇字损之，收唐画村田踏歌乐，上题广政年入御府，人物亦佳。
　　
　　凡收画，必先收唐希雅、徐熙等雪图，巨然或范宽山水图。齐整相对者装堂遮壁，乃于其上旋旋挂名笔绢素大小可相当成对者，又渐渐挂无对者。盖古画大小不齐，铺挂不端正。若晋笔，须第二重挂。唐笔为衬，乃可挂也。许道宁不可用，模人画太俗也。
　　余家顾净名天女，长二尺五，应名画记所述之数。唐镂牙轴，紫锦装裱。李公麟见之，赏爱不巳，亲琢白玉牌，鼎铭古篆，虎头金粟，字皆碾云鹤，以结缘也。
　　戴逵观音，亦在余家。家山乃逵故宅，其女舍宅为寺，寺僧传得其相，天男端静，举世所睹观音作天女相者皆不及也。名画记云：自汉始有佛，至逵始大备也。
　　古画若得之不脱，不须背裱。若不佳，换裱一次，背一次，坏屡更矣，深可惜。盖人物精神发彩，花之裱艳蜂蝶，只在约略浓淡之间，一经背多，或失之也。
　　蔡驷子骏家收老子度关，山水、林石、车从、关令尹喜皆奇古。老子乃作端正塑像，戴翠色莲华冠，手持碧玉如意。此盖唐为之祖，故不敢画其真容。汉画老子于蜀郡石室，有圣人气象，想去古近，当是也。
　　仲爰收巨然半幅横轴，一风雨景，一皖公山天柱峰图，清润秀拔，林路萦回，真佳制也。
　　余家董源雾景横披全幅，山骨隐显，林梢出没，意趣高古。
　　余家所收李成至李冠卿大扇，爱之不已，为天下之冠。既购得之，背于真州。昭宣使宋用臣自舒州召还，见之太息云：慈圣光献太后于上温清小次，尽购李成画贴成屏风，以上所好，至辄玩之。因吴丞相冲卿夫人入朝太皇，
　　
　　使引辨真伪。成之孙女也。内以四幅为真，拆奉上，别购补之，敕宋用臣背于内东门。正与此类。因语泫然，嘱吾爱惜。余亦甚珍之。及得盛文肃家松石，片幅如纸，干挺可为隆栋，枝茂凄然生阴，作节处不用墨圈，下一大点，以通身淡笔空过，乃如天成。对面皴石圆润突起，至坡峰落笔，与石脚及水中一石相平，下用淡墨作水相准，乃是一碛，直入水中。不若世俗所效，直斜落笔，下更无地，又无水势，如飞空中。使妄评之人以李成无脚，盖未见真耳。刘泾自以李成真笔多，于是出示之，乃良久日：此必成师也。
　　唐希雅作竹，林韵清楚，但不合多作禽鸟。又作棘林间战笔小竹，非善，是效其主李重光耳。
　　锦峰白莲居士，又称锺峰隐居，又称锺峰隐者，皆李重光画自题号，意是锺山隐居耳。每白画，必题目锺隐笔，上着内殿图书之印，及押用内合同集贤院黑印。有此印者，是典于文房物也。内合同乃其玺。唐室皆用内合同为御印，至梁高祖始用御前之印也。钱氏以内院仿之，对函制，姓名内日制公某人可某官，官上用此印，日月用国印。
