<!-- { "loadSidebar": true } -->
　　贫且劳，人之所恶也。然为贫与劳之所役，以之移性情，隳意气，则与道渐远，无以表我之真乐矣。余碌碌清署，补衣节食，忘老办公，时以典礼候直，寄迹萧寺，篝灯挥洒，长笺短幅，不问所从来。偶忆古人得意处，放笔为之。夜分乐成，欣然就寝，一枕黑甜，不知东方之既白矣。因仿梅道人笔，识之。（、）
　　
　　题仿大痴水墨长卷
　　笔墨一道，用意为尚。而意之所至，一点精神在
　　微茫些子间，隐跃欲出。大痴一生得力处，全在于此。画家不解其故，必曰某处是其用意，某处是其着力，而于濡毫吮墨，随机应变，行乎所不得行，止乎所不得止，火候到而呼吸灵，全幅片段自然活现，有不知其然而然者，则茫然未之讲也。毓东于六法中揣摩精进，论古亦极淹博。余虑其执而未化也，偶来相访，而拙卷适成，遂以此言告之，恍然有得，从此以后眼光当陵轹诸家，以是言为左券。（、）
　　
　　画家总论（题画呈八叔）
　　画家自晋唐以来，代有名家。若其理趣兼到，右丞始发其蕴。至宋有董、巨，规矩准绳大备矣。沿习既久，传其遗法而各见其能，发其新思而各创其格，如南宋之刘、李、马、夏，非不惊心炫目，有刻画精巧处，与董、巨、老米之元气磅礴，则大小不觉迳庭矣。元季赵吴兴发藻丽于浑厚之中，高房山示变化于
　　笔墨之表，与董、巨、米家精神为一家眷属。以后黄、王、倪、吴，阐发其旨，各有言外意，吴兴、房山之学方见祖述，不虚董、巨、二米之传，益信渊源有自矣。八叔父问南宗正派，敢以是对，并写四家大意，汇为一轴，以作证明。若可留诸清秘，公馀拟再作两宋两元为正宗全观，冀略存古人面目，未识有合法鉴否。推篷系宣和裱法，另横一纸于前，并题数语。此画始于壬辰夏五，至癸已六月竣事。（、）
　　
　　仿设色大痴长卷
　　古人长卷皆不轻作，必经年累月，而后告成，苦心在是，适意亦在是也。昔大痴画富春长卷，经营七年而成。想其吮毫挥笔时，神与心会，心与气合，行乎不得不行，止乎不得不止，绝无求工求奇之意，而工处奇处斐亹于笔墨之外，几百年来神彩焕然。余前日于司农处获一寓目，顿觉有会心处，方信妙境亦无多子也。云徵不学画而性喜画，每以论文之法论画，教学相长无倦也。更喜观余泼墨，侍侧竟日不移，非深知笃好者能如是乎余故为作长卷。云徵有馆课，余点染时辄来，指摘微茫，推求精奥。余恐其妨帖
　　括之功，亦时作而时辍，竟历三四年之久。余心思学识不逮古人，然落笔时不肯苟且从事，或者子久些子脚汗气于此稍有发现乎识之以博一粲。（、）
　　
　　仿王叔明（为周大酉作）
　　元画至黄鹤山樵而一变。山樵少时酷似赵吴兴，祖述辋川，晚入董、巨之室，化出本宗体，纵横离奇，莫可端倪。与子久、云林、仲圭相伯仲，迹虽异而趣则同也。今人不解其妙，多作奇幻之笔，愈趋而愈远矣。癸已秋日，大酉从潞河来，偶谈山樵笔墨，写以归诸奚囊。周兄将为岳游，携杖著屐，水滨木末，
　　出是图观之，未必无契合处也，亦可以解好奇之惑矣。（、）
　　
　　题仿大痴设色秋山（为邹拱宸作）
　　大痴秋山，余从未之见。先大父云：于京口张子修羽家曾寓目，为子久生（、）平第一。数十年时移物换，此画不可复睹，艺苑论画亦不传其名也。癸已九秋，风高木落，气候萧森，拱宸将南归。余正值悲秋之际，有动于中，因名之日仿大痴秋山。不知当年真虎笔墨何如，神韵何如，但以余之笔写余之意。中间不无悠然以远，悄然以思，为秋水伊人之句可也。（、）
　　
　　为凯功掌宪写元季四家
　　余二年前奉命修书画谱，见大痴论画二十则，不出宋人之法，但于林下水边、沙碛木末极闲中，辄加留意，归于无笔不灵，无笔不趣，在宋法又开生面矣。余幼学于先奉常赠公，久而得其藩翰。见此二十则，方知子久得力处，益信华亭宗伯及先奉常所传为不虚也。（题仿子久）
　　王叔明笔酷似其舅赵吴兴，进而学王摩诘，得离奇奥安之妙。晚年墨法纯师董、巨，一变而为本家体，人更莫可端倪。师之者不泥其迹，务得其神，要在可解不可解处。若但求其形，云某处如何用笔，某处如何用墨，造出险幻之状，以之惊人炫俗，未免邈若河汉矣。（题仿黄鹤山樵）
　　北宋高人三昧，惟梅道人得之，以其传巨然衣钵也。与盛子昭同里闸而居，求盛画者填门接踵，庵主惟茅屋数椽，闭门静坐，人有言者，笑而不答。五百年来，重吴而轻盛，洵乎笔墨有定论也。然人但知其
　　淋漓挥洒，不知其刚健而兼婀娜之致，亦未思一笑之故耳。（题仿梅道人）
　　宋元诸家各出机杼，惟高士一洗陈迹，空诸所有，为逸品中第一。非创为是法也，于不用工力之中，为善用工力者所莫能及，故能独臻其妙耳。董宗伯题倪画云：江南士大夫家以有无为清俗。余迩来苦心揣摩，终未能得其神理。有无清俗之言，洵不虚也。（题仿云林）（、）
　　
　　仿黄子久设色（为沛翁殷大司马作）
　　画自家右丞以气韵生动为主，遂开南宗法派。北宋董、巨集其大成，元高、赵暨四家俱宗之。用意则浑朴中有超脱，用笔则刚健中含婀娜，不事粉饰而神彩出焉，不务矜奇而精神注焉。此为得本之论也。沛翁以政事钜公为风雅宗盟，其识力必有大过人者。每见必倦倦下问，余虽钝拙，不敢自匿，竭其薄技，幸有以教之。（、）
　　
　　仿设色大痴秋山
　　六法一道，非惟习之为难，知之为最难；非惟知之为难，行之为尤难也。余于此中磨炼有年，方知古人成就一幅，必简链以为揣摩，于清刚浩气中具有一种流丽斐亹之致，非可以一蹴而至。学大痴者宜深思之。（、）
　　
　　仿大痴笔（为轮美作）（癸巳夏五月写，时年七十有二。）
　　东坡诗云：论画以形似，见与儿童邻。甚为古今画家下箴砭也。大痴论画有二十馀条，亦是此意。盖山无定形，画不问树，高卑定位而机趣生，皴染合宜而精神现，自然平淡天真，如篆如籀，萧疏宕逸，无些子尘俗气，岂笔墨章程所能量其浅深邪!轮美问画于余，余以此告之，即写是画以授之，意欲于大痴心法窃效一二耳。虽然，画家工力有不得不形似者，遇事遇时，摹拟刻画，以传盛事，方见发皇蹈厉
　　之妙。但得意、得气、得机，则无美不臻矣。谁知之而谁信之，轮美亦极于此中留心，勉旃勉旃!（、）
　　
　　又仿大痴设色（为轮美作）
　　大痴画以平淡天真为主，有时而傅彩粲烂，高华流丽，俨如松雪，所以达其浑厚之意、华滋之气也。段落高逸，模写潇洒，自有一种天机活泼，隐现出没于其间。学者得其意而师之，有何积习之染，不清细微之惑不除乎余弱冠时得闻先赠公大父训，迄今五十馀年矣。所学者大痴也，所传者大痴也。华亭血脉，金
　　针微度，在此而已。因知时流杂派，伪种流传，犯之为终身之疾，不可响迩，特作此图，以授轮美。知其有志探索，又明慧过人，自能为宋元大家开一生面。无负我意，勉旃勉旃!（、）
　　
　　仿设色倪黄（为刘怀远作）
　　声音一道，未尝不与画通。音之清浊，犹画之气韵也；音之品节，犹画之间架也；音之出落，犹画之笔墨也。刘兄怀远于吴中少有盛名，游于省会，自齐鲁而迄京师，所至俱推绝诣。余观其为人，静深有致，无刻不辨宮商（、）、别声调，间一出其技，举坐倾倒，公卿大夫俱为美谈。非思深而力到，能至此乎!余性不耐与入画，至怀远而不觉技痒，亦宗先反后和之意也。（、）
　　
　　大横披仿设色大痴（为明凯功作，时年七十有三）
　　余于笔墨一道少成若天性，本无师承，诵读之暇日侍先大父赠公，得闻绪论。久之于宋元传授贯穿处，胸中如有所据，发之以学文，推之以观物，皆用此理。每至无可用心处，闲一挥洒，成片幅便面，无求知于人之心，人亦不吾知也。甲午秋间，奉命入直，以草野之笔，日达于至尊之前，殊出意外。生平毫无寸长，稍解笔墨。皇上天纵神灵，鉴赏于牝牡骊黄之外，反复益增惶悚。谨遵先贤遗意，吾斯之未能信而已。都门风雅宗匠所集，间有知我者，余不敢自诿，亦不敢自弃，竭其薄技，归之清秘，以供捧腹，不敢以此求名邀誉也。（、）
　　
　　拟设色云林小幅
　　学画至云林，用不著一点工力，有意无意之间，与古人气运相为合撰而已。至设色更深一层，不在取色而在取气，点染精神，皆借用也。推而至于别家，当必精光四射，磅礴于心手，其实与着意不着意处同一得力。学者无过用其心，亦无误用其心，庶几近之。（、）
　　
　　仿倪黄设色小卷（为司民作）
　　司民少有文誉，奕更擅场。自丁丑夏至娄，馆于余家数年。余试以画叩之，若金石之于节奏，林泉之于声响，无不应也。余方知斯理可以一贯，无怪乎司民之奕所至輙倾倒也。庚寅秋入楚，睽阔者五年，今复来京，奕学更进，画理明了，不减于昔，为人风雅惊座，殆又过之。以后相识满天下，见其风韵犹存，恨知心之晚耳。作是卷以赠之。（、）
　　
　　仿黄鹤山樵巨幅山水（寄依文）
　　黄鹤山樵，元四家中为空前绝后之笔。其初酷似其舅赵吴兴，从右丞辋川粉本得来，后从董、巨发出笔墨大源头，乃一变本家法，出没变化，莫可端倪。
　　不过以右丞之体，推董、巨之用而学者拘于见闻，谓山樵离奇天矫’别有一种新裁，而董、巨之精神不复讲求，山樵之本领终归乌有，于是右丞之气运生动为纸上浮谈矣。闻亲家为新安风雅巨擘，今寓维扬，意欲昌明斯道，而虑振兴之无人也’飞书来问山樵笔，并寄侧理。余就所见作此图，并以是语告之。（、）
　　
　　题仿董北苑（玉培赠司民）
　　余从大痴入门，渐有进步，欲竟其学，公馀辄究心董、巨，此得本莫愁末之意也。先定体势，后加点染，俱要以气行乎其间，如风行水上，自然成文。用笔运墨之间’岂可以强而致躁而得邪玉培有佳纸，藏弆数年，出以索画。余亦经营经岁，垂成而忽归司民。缣素辗转，各有所属’永可不纪其始末。（、）
　　
　　
　　王昱东庄论画
　　
　　余性无他嗜，幼躭六法，年弱冠时，就正于家麓台夫子，猥蒙极口称赏，后负笈至都，侍砚席获闻绪论，至详且尽。甲子长夏，追忆师傅，参以心得，偶有所触，随笔漫书，爰作论画三十则。非敢云金鍼之在是，学者由此参之，庶不为歧趋所惑尔。
　　
