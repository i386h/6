<!-- { "loadSidebar": true } -->
　　然子久真迹，余平生所见几及二十馀帧，家藏亦有三四，今皆散佚无存。犹忆董文敏公云：黄画图片纸尺壁，毕竟以《富春图卷》为第一。恨未之见。数年前闻石谷为晋陵唐氏临写一卷，亦未得寓目，但悬拟神韵，题数语于别幅，聊志羡慕之意。旧冬石谷偶游润州，复为在辛侍御对临真本，今将赴焦山度夏之约。过娄话别，因携此卷见示。始见其笔墨纵横，超逸入神，有运斤成风之妙，而总归于平淡。大痴二百年翻身出世作怪，白石翁所以自况者，征之今日，端不可让。余残年何幸获此钜观，虽欣（、）羡有心，未敢轻请，乃蒙石谷慨许舐笔，兼欲索诗题识见贻，闻之盎不胜狂喜。侍御清风峻节，砥柱颓波，丽藻雄文，主盟夙雅。余皈乡亦已有年，顾髦衰无由披觏，今邀借芬齿，被以馀光，讵非三生庆快。而石谷古今绝艺，得夫子而名益彰。神怡务闲，又得江山之助，其进乎技者。正不知所止。长夏深林，解衣盘礴。吾知息壤之盟，未寒琼枝之投，有望矣!（、）
　　
　　元四大家画，皆宗董、巨，其不为法缚，意超象外处，总非时流所可企及，而山樵尤脱化无垠，元气磅礴，使学者莫能窥其涯涘，故求肖似良难。惟石谷深得其神髓，尺幅巨幛，无不乱真。此卷为高足荇文作，凡林壑之开合蔽亏，烟云之变幻灭没，寓法度于纵放之中，得奇趣于笔墨之外，山樵奇秘密藏，指授已无馀蕴。荇文得此，心摹手追，行见黄鹤一灯，近在虞山，相续无尽，讵非艺林快事耶!书以志喜。（、）
　　
　　石谷于画道研深入微，凡唐、宋、元名迹，已悉穷其精蕴，集以大成，名惊爆海内，远近丐求者户外屣满，欲作铁门限久矣。近从鹿城舟次得快睹巨册摹古共二十帧，笔端变化，于前哲神韵种种各极其致，数玩回环，如探海藏，如罗宝网，不觉目眩魂摇，但惜先有所归，不获乞为家秘，朝夕坐卧其间，不胜怅惘耳。（、）
　　
　　石谷画囊括古人，凌轶近代，声名震爆海内，无待缕述也久矣。迩日过娄，携一巨卷，高尺有咫，而长则数十倍之，乃为高西园作者。初犹秘不示人，既从其笥中搜得，才一展观，便觉烟云满纸，其间云峦层迭，林木盘纡，苍蔚蒙茸，恍迷出入。而寻源抉奥，
　　飞泉曲磴，历历分明，且皴斫勾点，诸法具备，变幻无穷，一以高古莽苍为主。总之化机在手，元气淋漓，合荆、关、董、巨为一。盖有不期然而自然者，真极艺苑之能事，为画禅之大观也。吴中自文、沈、唐、仇之后，有石谷子画道始树正鹄，及门者英俊辈出，争奇竞爽，今又有此卷为矜式，使学者知所向方，将来虞山一隅，笔墨之盛，正未知所止。余衰耋残年，犹及见之，可胜庆幸。（、）
　　
　　吴门自白石翁，文、唐两公时，唐、宋、元名迹尚富，鉴赏盘礴，与之血战，观其点染，即一树一石皆有原本，故道最盛。自后名手辈出，各有师承，虽神韵浸衰，矩度故在。后有一二浅识者古法茫然，妄以己意炫奇，流传谬种，为时所趋，遂使前辈典型荡然无存，至今日而澜益甚，云间董宗伯后亦云，良可慨也。虞山王子石谷，天资既高，又师承廉州，受正法眼藏，规模古人，遂得三昧，兹偕廉州过访，请余尽出所藏宋元人画，纵观多有悟入。能于笔墨之外。抉摘其元妙，尤为时流所难，将来精进，未见其止。此卷遍仿宋元诸家，皆平日偶见名迹，蕴之胸中而驱之笔端者，气韵往往夺真，眼之所见，手辄随之，自是当今绝艺。吴中画道之衰，端赖振起，不独称雄一时矣，可胜叹服。（、）
　　
　　丹青家具文秀之质而浑厚未足，得遒劲之力而风韵不全，至如石谷众美毕具，可谓毫发无遗恨矣。此图深沉淡远。元气灵通。尤称合作，良可宝也。（、）
　　
　　
　　王鉴染香庵跋画
　　
　　苏州刺史张约庵先生，书法山谷，画宗北苑，得其三昧，不拘拘形似也。此幅为程子余中所图，树石苍润，笔墨遒美，尤称合作，惜画未竟而先生谢世，余中藏之笥中。历观近时画家，皆不足相续；一见石谷遂以属之。石谷曰：“吾学力未至，姑缓之。”藏之又三年，复举以相示，石谷笑曰：“可以承命矣!”乃澄心敛气，惨淡经营，忽起奋笔，竟日而起，不啻如出一手。今春余卧病半塘，余中携以见示，谓余曰：“吾得此画，如获天球，且两公为吾点染亦非寻常。非子为之阐扬，千古韵事几于泯灭。”余谢不敏，因思向年游秣陵，见魏府收藏叔明、云林合作；后至长安，又见于久、山樵合作，浑然天成，不可分别。意谓先辈风流，难乎其继，今得遇此，顿还旧观，不意石谷之艺，一至此极。独念白首时移，故交零落。约庵墓木已拱，此余之所以悲喜交集者也。余中其珍藏之，不遇法眼，勿以轻示。（、）
　　
　　画之有董、巨，如书之有钟、王，舍此则为外道。
　　惟元季大家，正脉相传。近代自文、沈、思翁之后，几作广陵散矣。独大痴一派、吾娄烟客奉常深得三昧意，此外无人。客冬遇王子石谷、沈子伊在于金阊，得观所作，俱师子久，而各有出蓝之妙，不啻如朝彩敌夜光，令人应接不暇也。此卷乃石谷一夕所成以赠伊在者，余见其笔法遒美，元气淋漓，爱之不忍去乎!几欲学米颠据船无赖，但非所以待知己，为题数语归之。（、）
　　
　　人见佳山水，辄曰如画；见善丹青，辄曰逼真。则
　　知形影无定法，真假无滞趣，惟在妙悟人得之，不尔工未为上乘也。故论画者有神品、妙品之别，有大家、名家之殊，丝毫弗爽也。成弘间，吴中翰墨甲天下，推名家者惟文、沈、仇、唐诸公，为掩前绝后。迩来弧矢价高、文章气浊，所谓笔底烟霞，胸中邱壑，盖百千人仅一见。吴门一云沈子，虞山石谷王子，皆从余游，沈子为白石翁后人，王子为大痴乡晚，两人俱灵心妙腕，相得甚欢，相益非浅。今观石谷所赠一云长卷，烟岚变幻，林皋萧瑟，巨然在焉，呼之欲出矣。昔白阳、罄宝同出待诏之门，名满江左，余自愧弗及文翁，二子迥高出于陈、钱之上。师不必贤于弟子，信然哉!因题数语，以志自幸。岁在庚子小春既望，娄东友人王鉴漫跋。（、）
　　
　　吾郡画家文、沈后，几作广陵散矣。近时画道最盛，颇知南宗正脉，但未免过于精工，所乏自然之致，余此册虽不能梦见古人，幸无纵横习气耳。
　　
　　
　　王翚清晖画跋
　　
　　宋之有元章、元晖，犹晋之有羲、献也。虎儿真迹，流传已少，况南宫乎。昔白石翁题元晖《潇湘图》云：七十五岁始得一睹，以快生平。翚生较晚，窃得于米家父子有缘，凡小米真迹，合见数种，又于荆溪吴氏见大米《云起楼图》，已为大快。今秋客京邸，渭翁老先生出示此卷，与吴氏所藏笔气无二，至山头多不作横点，只用墨破凹凸之形，树木、人物、屋宇皆极精工。似王右丞风格，又属变体，洵知大家笔妙，无所不可耶。翚粗事皴染，不敢望启南万一，而赏鉴之缘或过之。用以自幸，并为好古者志喜云。
　　
　　嗟呼!画道至今日而衰矣，其衰也自晚近支派之流弊起也。顾、陆、张、吴，辽者远矣；大小李以降，洪谷、右丞，逮于李、范、董、巨。元四大家，皆代有师承，各标高誉，未闻衍其馀绪，沿其波流。如子久之苍浑，云林之淡寂，仲圭之渊劲，叔明之深秀，虽同趋北苑，而变化悬殊，此所以为百世之宗无弊也。洎乎近世，风趋益平，习俗愈卑，而支派之说起。文进、小仙以来，而浙派不可易矣；文、沈而后，吴门之派兴焉。董文敏起一代之衰，抉董、巨之精，后学风靡，以云间之口实。琅玡、太原两先生，源本宋元，媲美前哲，远迩争相效仿，而娄东之派又开。其他旁流绪沫，人自为家者未易指数，要之承讹藉舛，风流都尽。翚自龆时搦管，仡仡穷年，为世俗流派拘牵，无繇自拔。大抵右云间者深讥浙派，祖娄东者辄诋吴门，临颖茫然，识微难洞。已从师得指法，复于东南收藏好事家纵揽右丞、思训、荆、董、胜国诸贤，上下千馀年，名迹数百种，然后知画理之
　　精微，画学之博大如此，而非区区一家一派之所能尽也。由是潜神苦志，静以求之，每下笔落墨，辄思古人用心处。沈精之久，乃悟一点一拂，皆有风韵；一石一水，皆有位置。渲染有阴阳之辨，傅色有今古之殊，于是涵咏于心，练之于手，自喜不复为流派所惑，而稍稍可以自信矣。
　　
　　己丑初冬，偶过娄水，秋涯王子出余仿王晋卿《平桥秋色》一帧见示，上有恽南田五诗。犹忆三十年前，侯官张超然与南田同客虞山，余为之画柳，两公各赋绝句十二章以宠之。南田继亦为鹤来主人画柳，书前诗。此册向藏鹤来，秋涯心艳之而卒不可夺。丙戌秋杪，扁舟相访，欲余规模其概，聊为中郎虎贲。时超然方以八闽解元侨寓吾虞，图成之日属其杂题数页，追述旧游。而秋涯买牛得羊，或亦从此绝意恽册矣，无何北溪陈子购以饷秋涯。拙笔简率无足道，而南田没且二十年，览其遗墨，一题再题，词翰依依。老人低徊曩昔，感喟良多，而秋涯方自诧一帧之中具两人旧迹，为贤于鹤来所藏。遂命余补书七诗，而序其端委。如此，十月十有九日，海虞七十八老人王晕识。时寓水云精舍。
　　
　　王叔明作《修竹远山》，尝称文湖洲《暮霭横巷》，笔力不在郭熙下。于树石间写丛竹，乃自其肺腑中流出，不可以笔墨畦径观也。南田此图，真能与古人把臂同行，但属余点缀，欲如一峰、黄鹤合作《竹趣图》。余笔不逮古，何能使绘苑传称事耶丙寅腊月望后三日，王翚识。
　　
　　墨井道人，与余同学、同庚又复同里，自其遁迹高隐以来，余亦奔走四方，分北者久之。然每见其墨妙出宋入元，登峰造极，往往服膺不佚。此图为大年先生所作，越今已二十馀年，尤能脱去平时蹊径，如对高人逸士，冲和幽淡、骨貌皆清，当与元镇之狮林、石田之奚川并垂天壤矣。余欲继作，恐难步尘，奈何奈何。(此帧壬申四月得于粤东)
　　
　　赵令穰规模右丞，每写水村，必肖家风，使人玩赏无已。董文敏云：王晋卿尚有畦径，不若大年平淡天真，为超轶逸尘，此言信然。
　　
　　凡作一图，用笔有粗有细、有浓有淡、有干有湿，方为好手。若出一律，则光矣。(麓台云：山水用笔须毛，毛字从来论画者未之及。盖毛则气古而味厚，石谷所谓光正毛之反也。)
　　
　　画有明暗，如鸟双翼，不可偏废。明暗兼到，神气乃生。
　　
　　以元人笔墨，运宋人邱壑，而泽以唐人气韵，乃为大成。
　　
