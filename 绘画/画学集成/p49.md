<!-- { "loadSidebar": true } -->
　　今人绝不画故事，则为之人又不考古衣冠，皆使人发笑。古人皆云某图是故事也。蜀人有晋唐馀风，国初已前多作之。人物不过一指，虽乏气格亦秀整。林木皆用重色，清润可喜。今绝不复见矣。范宽师荆浩，浩自称洪谷子。王诜尝以二画见送，题云勾龙爽画。因重背入水，于左边石上有洪谷子荆浩笔，字在合绿色抹石之下，非后人作也，然全不似宽。后数年丹徒僧房有一轴山水，与浩一同
　　
　　而笔干不圜，于瀑水边题华原范宽，乃是少年所作。却以常法较之，山顶好作密林，自此趋枯老，水际作突兀大石，自此趋劲硬，信荆之弟子也。于是以一画易之，收以示鉴者。
　　荆浩画，毕仲愈将叔处有一轴，段缄家有横披，然未见卓然惊人者。宽固青于蓝，又云李成师荆浩，未见一笔相似。师关仝，则叶树相似。关仝真迹见二十本，范宽见三十本。其徒甚多，滕昌祜、边鸾各见十本，丘文播花木见三十本，祝梦松雪竹见五本，巨然、刘道士各见十本。馀董源见五本，李成真见两本，伪见三百本。徐熙、崇嗣花果见三十本，黄筌、居案、居宝见百本，李重光见二十本。伪吴生见三百本。关中小孟人谓之今吴生，以壁画笔上绢素，一一如刀划。道子界墨讫则去，弟子装之色，盖本笔再添而成，唯恐失真，故齐如划。小孟遂只见壁画，不见其真，至于点睛，皆用浓墨，愈光愈失，神彩不活。又画人面耳边地阔口鼻眼相近。武宗元亦然。以吴生画其手多异，然本非用意，各执一物，理自不同。宗元乃为过海天王二十馀身，各各高呈，似其手各作一样。一披之，犹一群打令鬼神，不觉大笑。俗以为工也。
　　李公麟病右手三年。余始画，以李尝师吴生，终不能去其气，余乃取顾高古，不使一笔入吴生。又李笔神彩不高，余为目睛面文骨木自是天性，非师而能，以俟识者，惟作古忠贤像也。
　　东丹王，胡璩蕃马见七八本，虽好，非斋室清玩。
　　余昔购丁氏蜀人李异山水一帧，细秀而润，上危峰，下桥涉，中瀑泉，松有三十馀株，小字题松身日蜀人李异。
　　
　　以易刘泾古帖。刘刮去字，题日李思训，易与赵叔盎。今人好伪不好真，使人叹息。
　　沈括存中家收周肪五星，与丁氏一同，以其净处破碎，遂随笔剪却四边，帖于碧绢上成横轴。使人太息。
　　王巩字定国，收李成雪景六幅，清润。今归林希字子中家。又收唐竹图，着色，亦好，一横竹比他竹大粗也。
　　余家收唐人麻子画扬子云，腰下悬一兕觥，细转绦索。
　　蒋永仲收古铜兕觥，其形势骨体凹凸全备，转旋绦索，一如余家画。遂以帖易去以证，谓之子云觥。
　　润州甘露寺张僧繇四菩萨，长四尺，一板长八尺许。又陆探微神，面黄，口角露二向上齿，金甲，手持幡，下一白狮子，神彩惊人。殿梁天监中盖，拱明间有二吴道子行脚僧，吾移置行脚僧于净名斋以避风雨。已上并会昌中废寺，于本道合毁寺处移来于此寺，其殿中置明皇铜像，因得不废。元符末一旦为火所焚，六朝遗物扫地，江左更无一晋笔。藏是六朝所书，卷末晋王总持，炀帝小字也。平江南鸠集置寺，题跋具存。李卫公祠手植桧，皆焚荡，寺后重重金碧参差。多景楼面山背海，为天下甲观，五城十二楼不过也。所存惟卫公铁塔，米老庵二间。余作诗樟之曰：色政重重构，春归户户岚。槎浮龙委骨，画失兽遗耽。神护卫公塔，天留米老庵。柏梁终厌胜，会副越人谈。
　　荣咨道字询之收雪猎图，命为王维。不类张氏辟支佛所画合掌像，林木类蜀人笔，雪山精好。是唐物，维则未也。
　　李冠卿少卿收双幅大折枝，一千叶桃，一海棠，一梨
　　花。一大枝上一枝向背五百馀花皆背，一枝向面五百馀花皆面，命为徐熙。余细阅，于一花头下金书臣崇嗣上进。公叹日：平生所好，终被弟看破，破除平生念矣。今归李莘老野夫家。又收两幅楼台甚古，上有三十馀宫人，唐装，约略行笔，发彩生动。又收六幅大龙，旁画龙王，不知何人笔，精彩动人，云五郡祈辄雨。
　　易元吉，徐熙后一人而已，善画草木叶心，翎毛如唐、徐，后无人继。世但以獐猿称，可叹。或云画孝严殿壁，画院人妒其能，只令画獐猿，竞为人鸩。
　　赵昌、王友之流，如无才而善佞士。初甚可恶，终须怜而收录，装堂嫁女亦不弃。
　　王端学关仝人物，益入俗。
　　元霭传写真，有神彩。
　　孙知微作星辰，多奇异，不类人间所传，信异人也。然是逸格，造次而成，平淡而生动，虽清拔，笔皆不圜，学者莫及，然自有瑰古圆劲之气。画龙有神彩，不俗也。
　　杨黜学吴生点睛，髭发有意，衣纹差圆，尚为孙知微逸格所破。
　　武岳学吴有古意。子洞清元作佛像罗汉，善战掣笔，作髭发尤工。天人画壁，发彩生动。然绢素画以粉点眼，久皆先落，使人惜之。南岳后殿壁，天下奇笔。
　　江南刘常花，气格清秀，有生意，固在赵昌、王友上。
　　传古龙如蜈蚣，董羽龙如鱼。
　　赵叔盎家旧有出蛰图，江南画，鱼虾相随。山石林木人物如董源，龙不俗，佳作也。是龙吞珠图。
　　曹仁熙水，今古无及。四幅图内中心一笔长丈馀，自
　　
　　此分去。高邮有水壁院。
　　长沙富民收水鸟芦花六幅图，乃唐人手，妄题作韦偃，押字后人题也。
　　古人图画，无非劝戒。今人撰明皇幸兴庆图，无非奢丽，吴王避暑图，重楼平阁，徒动人侈心。
　　余尝与李伯时言分布次第，作子敬书练裙图。图成乃归权要，竞不复得。余又尝作支、许、王、谢于山水问行，自挂斋室。又以山水古今相师，少有出尘格者，因信笔作之，多烟云掩映树石，不取细，意似便已。知音求者，只作三尺横挂。三尺轴惟宝晋斋中挂双幅成对，长不过三尺，裱出不及椅所映，人行过肩汗不着。更不作大图，无一笔李成、关仝俗气。
　　礼部侍郎燕穆之、司封郎宋迪复古、直龙图阁刘明复，皆师李成。复古比二公特细秀，作松枝而无向背，荆楚细甚秀。
　　大夫蒋长源作着色山水，顶似荆浩，松身似李成，叶取真松为之，如灵鼠尾，大有生意。石不甚工。作凌霄花缠松，亦佳作。
　　嗣濮王宗汉作芦雁，有佳思。余题诗日：偃蹇汀眠雁，萧梢风触芦。京尘方满眼，速为唤花奴。又日：野趣分苕水，风光剪鉴湖。尘中不作恶，为有邺公图。
　　王诜学李成皴法，以金绿为之，似古今观音宝陀山状。作小景，亦墨作平远。皆李成法也。
　　宗室令穰大年作小轴，清丽。雪景类世所收王维。汀渚水鸟有江湖意。
　　苏轼子瞻作墨竹，从地一直起至顶。余问何不逐节
　　
　　分日：竹生时何尝逐节生运思清拔，出于文同与可，自谓与文拈一瓣香。以墨深为面淡为背，自与可始也。作成林竹甚精。子瞻作枯木，枝干虬屈无端，石皴硬亦怪怪奇奇无端，如其胸中盘郁也。吾自湖南从事过黄州，初见公，酒酣，日：君贴此纸壁上，观音纸也。即起作两枝竹一枯树一怪石见与。后晋卿借去不还。
　　朝议大夫王之才妻，南昌县君，李尚书公择之妹，能临松竹木石画，见本即为之，难卒辨。文与可每作竹贶人，一朝士张潜迂疏修谨，文作纡竹以赠之。如是不一。又作横绢丈馀着色偃竹以贶子瞻，南昌过黄，借得以效临之。后数年，会余真州，求诗，非自陈不能辨也。余日：偃蹇宜如季，挥毫已逼翁。卫书无曲妙，琰惠有遗工。乍睹虬如物，初披飒有风。顾藏唯谨钥，化去或难穷。
　　章友直字伯益，善画龟蛇，以篆笔画，亦有意。又能以篆笔画棋盘，笔笔相似。其女并能之。
　　杭僧真慧，画山水佛像，近世出品，惟翎毛墨竹有江南气象。写一大牛大数尺，形似虎。
　　艾宣张泾宝觉大师，翎毛芦雁不俗。宝觉画一鹤，王安上纯甫见以谓薛稷笔，取去。
　　印湘见画即摹，无不乱真。
　　杭士林生作江湖景，芦雁水禽，气格清绝。南唐无此画，可并徐熙，在艾宣张泾宝觉之右，人罕得之。
　　大抵画今时人眼生者，即以古人向上名差配之，似者即以正名差配之。好事者与赏鉴之家为二等，赏鉴家谓其笃好，遍阅记录，又复心得，或自能画，故所收皆精品。近世人或有赀力，元非酷好，意作标韵，至假耳目于人，
　　
　　此谓之好事者。置锦囊玉轴以为珍秘，开之或笑倒。余辄抚案大叫日：惭惶杀人。王诜每见余作此语，亦常常道后学与曹贯道。贯道亦尝道之。每见一可笑，必米元章道惭惶杀人。至书启间语事每用之。大抵近世人所收，多可赠此语也。余老矣，每求新赏，与赏鉴之家博易书画最多，不一一记，上多有印记可辨，无非奇笔。万金之玩，自付识者击节，不为好事道。
　　锺离景伯字公序，收燕公画一幅，题日：礼部侍郎燕穆之画，付女五娘。气格如此。
　　王琪字君玉，收王维画尧民鼓腹图。
　　刘泾巨济，收唐人画脱壳笋如生。
　　钱藻字醇老，收张躁松一株，下有流水涧。松上有八分诗一首，断句云：近溪幽湿处，全藉墨烟浓。又有璨答诗，在大夫孙载家。
　　古书画皆圜，盖有助于器。晋唐皆凤池研，中心如瓦凹，故日研瓦，如以一花头瓦安三足尔。墨称螺，制必如蛤粉。此又明用凹砚也。一援笔因凹势锋已圆，书画安得不圜。本朝砚始心平如砥，一援笔则褊，故字亦褊。唐询字彦猷始作镦心凸砚，云宜看墨色。每援笔即三角，字安得圜哉。余稍追复其样，士人间有用者。然稍平革镦背未至于瓦。惟至交一两人顿悟者用之矣，亦世俗不能发药也。
　　坦然明白易辨者，顾、陆、吴、周防人物，滕、边、徐、唐、祝花竹翎毛，荆、李、关、董、范、巨然、刘道士山水也。戴牛，曹、韩马，韦马，亦复难辨，盖相似众也。今人画亦不足深论。赵昌、王友、镡黉辈得之可遮壁，
　　
　　无不为少。程坦、崔白、侯封、马贲、张自方之流皆能污壁，茶坊酒店可与周越仲翼草书同挂，不入吾曹议论。得无名古笔差排，犹足为尚友。
　　端州有陈高祖之后，收陈世诸佛帝真白画。唐使下御吏姓韦作记，顶幅巾不冠，后生作醉舞状。
　　苏泌家有巨然山水，平淡奇绝。
　　苏洎字及之家有徐熙四花，其家故物。
　　苏汶字达复有江南瞑禽图，徐熙一酸榴，余家有丁晋公所收甜榴，滕中孚元直有徐熙对花果子四轴。
　　石扬休有吾家唐画韦侯故事六横幅，山水人物车马备具，后人题作张萱。易李邕帖众物之一也，并徐熙牡丹海棠两幅也。
