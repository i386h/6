<!-- { "loadSidebar": true } -->
　　　　苏东坡书蒲永升画后云：古今画水，多作平远细皱，其善者不过能为波头起伏，使人至以手扪之，谓有洼隆，以为至妙矣。然其品格，特与印板水纸争工拙手毫厘间耳。唐广明中，处士孙位始出新意，画奔湍巨浪，与山水曲折，随物赋形，尽水之变，号称神逸。其后蜀人黄筌、孙知微皆得其笔法。始知微欲于大慈寺寿宁院壁作湖滩水石四堵，营度经岁，终不肯下笔。一日仓皇入寺，索笔墨甚急，奋袂如风，须臾而成，作输泻跳蹙之势，汹汹欲崩屋也。知微既死，画法中绝五十余年。近岁成都人蒲永升，嗜酒放浪，性与画会，始作活水，得二孙本意，自黄居采兄弟、李怀衮之流皆不及也。王公富人或以势力使之，永升辄嘻笑舍去。遇其欲画，不择贵贱，顷刻而可。尝与余临寿宁院水作二十四幅，每夏日挂之高堂素壁，即阴风袭人，毛发为立。永升今老矣，画亦难得，而世之识真者亦少。如往时董羽、近日常州戚氏画水，世或传宝之。如董戚之流，可谓死水，未可与永升同年而语也。
　　　
　　　　东坡云：李伯时所画地藏，轶妙而造神，能于吴道玄之外探顾、陆古意。
　　　
　　　　黄山谷云：往时在都下，驸马都尉王晋卿时时送书画来作题品，辄贬剥令一钱不直。晋卿以为过，某曰：书画以韵为主，足下囊中物无不以千金购取，所病者韵耳。收书画者观余此语，三十年后当少识书画矣。
　　　
　　　　余家有维摩问疾一小幅，宝光佛一小卷，皆唐人笔也。观其开相之神妙，描法之精工，染渲之匀圆，着色之清脱，种种臻妙，虽宋初诸家，恐亦未必能到。
　　　
　　　　古人之论书画者，在唐则有张彦远法书要录、名画记，张怀欢书断、画断，在宋则有宣和书谱、画谱，郭忠恕有字源，荆浩有山水诀，郭熙有画理，米元章有书史、画史，黄长睿有东观余论，李方叔有德隅斋画品，董逌有广川书跋、广川画跋，又有图画见闻志、画继、五代名画评、益州名画评等书。而近代则有周草窗云烟过眼录、志雅堂杂抄，陶南村书史会要，夏彦文图绘宝鉴，皆可以资书画家之考索辨博者也。宋初，承五代之后，工画人物者甚多。此后则渐工山水，而画人物者渐少矣。故画人物者可数而尽，神宗朝有李龙眠，高宗朝有马和之、马远，元有赵松雪、钱舜举，吾松张梅岩尊老亦佳，我朝有戴文进，此皆可以并驾古人、无得而议者。其次如杜柽居、吴小仙，皆画人物，然杜则伤于秀媚而乏古意，吴用写法而描法亡矣。
　　　
　　　　尝疑马远画，其声价甚重，而世所流传之迹，虽最有名者亦不满余意。但曾见其画星官一小帧，有十二三个道士着道服立于云端，似有朝真之意，云是钩染，其相貌威严中具清逸之态，衣褶亦奇古，当不在马和之之下，则知远盖长于人物者。
　　　
　　　　画之品格，亦只是以时而降。其所谓少韵者，盖指南宋院体诸人而言耳。若李、范、董、巨，安得以此少之哉！
　　　
　　　　元人之画，远出南宋诸人之上。文衡山评赵集贤之画，以为唐人品格，倪云林亦以高尚书、石室先生、东坡居士并论。盖二公神韵最高，能洗去南宋院体之习。其次则以黄子久、王叔明、倪云林、吴仲圭为四大家。盖子久、叔明、仲圭皆宗董、巨，而云林专学荆、关。黄之苍古，倪之简远，王之秀润，吴之深邃，四家之画，其经营位置、气韵生动无不毕具，即所谓六法兼备者也。此外如陈惟允、赵善长、马文璧、陆天游、徐幼文诸人，其韵亦胜。盖因此辈皆高人，耻仕胡元，隐居求志，日徜徉于山水之间，故深得其情状。且从荆、关、董、巨中来，其传派又正，则安得不远出前代之上耶！乃知昔人所言，一须人品高，二须师法古，盖不虚也。
　　　
　　　　余家所藏赵集贤画，其醉馗图是临范长寿者，上有诗题，真可与唐人并驾，惜破损耳。其天闲五马图临李龙眠，真妙绝，精神完整，且是大轴，至宝也。又有秋林曳杖图，一人曳杖逍遥于茂树之下，其人胜韵出尘，真是其兴之所寄。有画梅花一幅，是学扬补之者，兼得梅之标格。其他如大士像二轴，竹石一轴，皆有神韵，非画工所能到也。
　　　
　　　　衡山评画，亦赵松雪、高房山、元四大家及我朝沈石田之画，品格在宋上人，正以其韵胜耳。况古之高人兴到即着笔涂染，故只是单幅，虽对轴亦少。今京师贵人动辄以数百金买宋人四幅大画，正山谷所谓以千金购取者，纵真未必佳，而况未必真乎！
　　　
　　　　元人又有柯丹丘九思，台州人，槎丫竹石，全师东坡居士。其大树枝干皆以一笔涂抹，不见有痕迹处。盖逸而不逸，神而不神，盘旋于二者之间，不可得而名，然断非俗工所能梦见者也。
　　　
　　　　余家有倪云林所作树石远轴，自题云：尝见常粲佛因地图，山石林木皆草草而成，迥有出尘之格，而意态毕备。及见高仲器郎中家张符水牛图，枯柳岸石亦率意为之，韵亦殊胜。石室先生、东坡居士所作树石，政得此也。近世惟高尚书能领略之耳。余虽不敏，愿仿象其高胜，不敢盘旋于能妙之间也，其庶几所谓自然者乎？
　　　
　　　　夫画家各有传派，不相混淆，如人物，其白描有二种：赵松雪出于李龙眠，李龙眠出于顾恺之，此所谓铁线描；马和之、马远则出于吴道子，此所谓兰叶描也。其法固自不同。画山水亦有数家，关仝、荆浩其一家也，董源、僧巨然其一家也，李成、范宽其一家也，至李唐又一家也。此数家笔力神韵兼备，后之作画者能宗此数家，便是正脉。若南宋马远、夏珪亦是高手。马人物最胜，其树石行笔甚遒劲。夏珪善用焦墨，是画家特出者，然只是院体。
　　　
　　　　云林尝自题其画竹云：以中每爱余画竹，余之竹聊以写胸中逸气耳，岂复较其是与非、叶之繁与疏、枝之斜与直哉！或涂抹久之，他人视以为麻为芦，仆亦不能强辩为竹，真没奈览者何，但不知以中视为何物耳。
　　　
　　　　倪云林答张藻仲书曰：瓒比承命俾画陈子桱剡源图，敢不承命唯谨。自在城中，汩汩略无少清思，今日出城外闲静处，始得读剡源事迹图。写景物曲折，能尽状其妙趣，盖我则不能之。若草草点染，遗其骊黄它牡之形色，则又非所以为图之意。仆之所谓画者，不过逸笔草草，不求形似，聊以自娱耳。近迂游偶来城邑，索画者必欲依彼所指授，又欲应时而得，鄙辱怒骂无所不有。冤矣乎；讵可责寺人以不髯也？是亦仆自有以取之耶！观云林此三言，其即所谓自然者耶？故曰聊以写胸中逸气耳。今画者无此逸气，其何以窥云林之廊庑耶？
　　　
　　　　其不在画院者，在正德间则有开化时俨号晴川，徽州有汪肇号海云，其笔皆在能品，稍优于院中人。
　　　
　　　　苏州又有谢时臣号樗仙，亦善画，颇有胆气，能作大幅，然笔墨皆浊，俗品也。杭州三司请去作画，酬以重价，此亦逐臭之夫耳。王叔明，洪武初为泰安知州。泰安厅事后有楼三间，正对泰山，叔明张绢素于壁，每兴至即着笔，凡三年而画成，傅色都了。时陈惟允为济南经历，与叔明皆妙于画，且相契厚。一日胥会，值大雪，山景愈妙。叔明谓惟允曰：改此画为雪景何如？惟允曰：如傅色何？叔明曰：我姑试之。即以笔涂粉，然色殊不活。惟允沉思良久，曰：我得之矣。为小弓夹粉笔张满弹之，粉落绢上，俨如飞舞之势，皆相顾以为神奇。叔明就题其上曰。贷宗密雪图。自夸以为无一俗笔。惟允固欲得之，叔明因缀以赠。陈氏宝此图百年，非赏鉴家不出。松江张学正廷采，好奇之士，亦善画，闻陈氏蓄此图，往观之，卧其下两日不去，以为斯世不复有是笔也。徐武功尤爱之，曰：予昔亲登泰山，是以知斯图之妙。诸君未尝登，其妙处不尽知也。后以三十千归嘉兴姚御史公绶，未几姚氏火，此图遂付煨烬矣。
　　　
　　　　西湖飞来峰石上佛像，是胜国时杨琏僧所琢也。下天竺后壁，是王叔明画，其剥落处，近时孙宰子补之。方棠陵为秋官郎，虑囚江南，归省过杭，索笔题之曰：飞来峰，天奇也，自杨总统琢之，天奇损矣。叔明画，人奇也，自孙宰子补之，人奇索矣。此二者乃山中千载不平之疑案，予法官也，不翻是案，何以服人。棠陵，郑少谷之友也，凡江南山水佳处，皆有题咏。
　　　
　　　　吾松善画者，在胜国时莫过曹云西。其平远法李成，山水师郭熙，盖郭亦本之李成也。笔墨清润，全无俗气。张梅岩画尊老，得吴道子笔法。任水监画马，有龙眠遗意。此三人传派最正，可称名家。其他如图绘宝鉴所载沈月溪，则未尝见其迹。张可观学马远，张子政学黄大痴，笔墨皆是，但不化耳。朱孟辨、张以文画山水亦好，然只是游戏，未必精到。章公瑾世谓之章腊闸。
　　　
　　　　国初士人犹有前辈之风，都喜学画。顾谨中经进集有自题画竹诗，其后朱孔易、夏以平、金文鼎、顾应文之辈，世亦有其画，然笔墨皆浊，其去前代诸公，不啻数十尘矣。
　　　
　　　　我朝列圣，宣庙、宪庙、孝宗皆善画，宸章辉焕，盖皆在能妙之间矣。我朝特设仁智殿以处画士，一时在院者，人物则蒋子成，翎毛则陇西之边景昭，山水则商喜、石锐、练川、马轼、李在、倪端。陈暹季昭苏州人，锺钦礼会稽人，王谔廷直奉化人，朱端北京人。然此辈皆画家第二流，但能置之能品耳。我朝善画者甚多，若行家当以戴文进为第一，而吴小仙、杜古狂、周东村其次也。利家则以沈石田为第一，而唐六如、文衡山、陈白阳其次也。戴文进画尊老用铁线描，间亦用兰叶描。其人物描法，则蚕头鼠尾，行笔有顿跌，盖用兰叶描而稍变其法者，自是绝伎。其开相亦妙，远出南宋已后诸人之上。山水师马、夏者亦称合作。乃院体中第一手。
　　　
　　　　石田学黄大痴、吴仲圭、王叔明皆逼真，往往过之，独学云林不甚似。余有石田画一小卷，是学云林者，后跋尾云：此卷仿云林笔意为之，然云林以简，余以繁。夫笔简而意尽，此其所以难到也。此卷画法稍繁，然自是佳品，但比云林觉太行耳。
　　　
　　　　衡山本利家，观其学赵集贤设色与李唐山水小幅，皆臻妙，盖利而未尝不行者也。戴文进则单是行耳，终不能兼利，此则限于人品也。沈石田画法从董、巨中来，而于元人四大家之画极意临摹，皆得其三昧，故其匠意高远，笔墨清润，而于染渲之际，元气淋漓，诚有如所谓诗中有画画中有诗者。昔人谓王维之笔，天机所到，非画工所能及，余谓石田亦然。
　　　
