<!-- { "loadSidebar": true } -->
　　
　　房山
　　房山神气，鸥波一峰犹以为不及，后来学者岂能涉其颠涯。
　　
　　关仝
　　关仝苍莽之气，惟乌目山人能得之。暇日戏摹，殊为畦径所束，未敢、
　　云撒手游行无碍也。
　　
　　题画
　　纯是天真非拟议可到乃为逸品当其驰毫点墨。曲折生趣百变千古不能加即万壑千崖穷工极妍有所不屑此正倪迂所谓写胸中逸气也。徐子有旷览人外之致。王山人因以此帧聊供卧游。笔墨神契遗象忘言当自得之。
　　
　　题竹
　　千顷琅玕，三间草屋。吾意中所有，愿与赏心共之。
　　
　　题石谷画册中痴翁一幅
　　痴翁画，林壑位置，云烟渲晕，皆可学而至。笔墨之外，别有一种荒率苍莽之气，则非学而至也。故学痴翁，辄不得佳。臻斯境界，入此三昧者，惟娄东王奉常先生与虞山石谷子耳。
　　
　　密林大石，相为宾主。山外平原，归人一径，位置甚远。其运笔有唐人之风，觉王晋卿犹伤刻画。
　　
　　偶一披玩，忽如寄身荒崖邃谷，寂寞无人之境。树色离披，磵路盘折，景不盈尺，游目无穷。自非凝神独照，上接古人，得笔先之机，研象外之趣者，未易臻此。
　　
　　虞美人沃丹
　　沃丹虞美人二种，昔人为之，多不能似，似亦不能佳。余略仿赵松雪。然赵亦以不似为似，予则以极似师其不似耳。
　　
　　自跋
　　对客倦谈，退而伏枕。稍觉，随纸遣怀。蝴蝶纷纷，尚在毫末。
　　
　　题画册
　　销暑为破格写意。意者，人人能见之，人人不能见也。余游长山，处处皆荒寒之色，绝似陆天游赵善长。今思之不能重游，写此以志昔者。
　　
　　子久
　　子久以意为权衡，皴染相兼，用意入微。不可说，不可学。太白云：“落叶聚还散，寒鸦栖复惊。”差可拟其象。
　　
　　论画
　　春山如笑，夏山如怒，秋山如妆，冬山如睡。四山之意，山不能言，人能言之。
　　
　　春烟图
　　春烟图，以得造化之妙。初师大年，既落笔，觉大年胸次殊少此物。欲驾而上之，为天地留此云影。
　　
　　秋令人悲，又能令人思。写秋者必得可悲可思之意，而后能为之。不然，不若听寒蝉与蟋蟀鸣也。
　　
　　戊申春，予渡钱唐，游山阴，泛舟镜湖，探禹穴。其上有古柏盘曲，夭矫离奇，霜皮雪幹，阅数百千年。因叹阳羡善卷偃柏，已不可见。武侯庙前，黛色参天，未识与巫峡雪山犹能同峙否？戏图此本，以发奇状。庶几黄鹤山樵之画桐，先香山翁之写报国松也。
　　
　　题石谷画
　　不落畦径，谓之士气；不入时趋，谓之逸格。其创制风流，昉于二米，盛于元季，泛滥明初。称其笔墨，则以逸宕为上；咀其风味，则以幽澹为工。虽离方遁圆，而极妍尽态。故荡以孤弦，和以太羹，憩于阆风之上，泳于泬寥之野。斯可想其神趣也。
　　
　　题石谷为王奉常烟客先生画册
　　作画须有解衣盘礴，旁若无人意。然后化机在手，元气狼藉。不为先匠所拘，而游于法度之外矣。
　　又
　　余少时见画梅沙弥，辄畏之。此正时俗谬习，王山人所怪叹者。今观摹本，如睹司隶威仪，不觉爽然意消也。
　　
　　观其运思，缠绵无间，飘渺无痕，寂焉寥焉，浩焉渺焉，尘滓尽矣，灵变、
　　极矣。一峰耶，石谷耶，对之将移我情。出入风雨，卷舒苍翠，模崖范壑，曲折中机。雅有成风之技，乃致冥通之奇。可以润泽神风，陶铸性器。
　　
　　题石谷雪图
　　雪图自摩诘以后，惟称营丘、华原、河阳、道宁。然古劲有余，而荒寒不逮。王山人画雪，直上追唐人。谓宋法登堂，未为入室，元代诸贤，犹在门庭边游衍耳。
　　
　　题画
　　王黄鹤为顾阿瑛写玉山草堂不为崇山叠岭沈厚郁密惟作杉松篁筱浅沙迥濑禽雀飞翔别有一种风趣
　　
　　仇实父
　　仇实父因过竹院，大青绿设色，风华研雅，又饶古趣。伯驹以后，无与争能者矣。王子兼综两家，遂足超仇含赵，度越流辈。
　　
　　赵大年
　　徽庙题大年小幅，用右丞夏木黄鹂，水田白鹭两句。景不盈尺，笔致清远。今在维扬王氏所藏宋元册中。
　　
　　唐解元
　　六如居士以超逸之笔，作南宋人画法，李唐刻画之迹，为之一变。全用渲染洗其勾砟，故焕然神明。当使南宋诸公，皆拜床下。
　　王山人拟松阴论古图，斟酌于六如晞古之间，又变而为精纯，为劲峭。唐解元之法，至此而大备矣。
　　
　　范华原
　　娄东王奉常，家有华原小帧。邱壑精深，笔力遒拔，思致极浑古。然别有逸宕之气，虽至精工，居然大雅。
　　
　　高尚书
　　董宗伯极称高尚书大姚村图，王石谷又称夜山图得烟云变灭之状。高彦敬画，人间传者不多见。得从尺幅片纸，想其规模，漱其芳润，犹可以陶冶群贤，超乘而上。
　　
　　巨然
　　巨然师北苑，贯道师巨然。贯道纵横辄生雄犷之气，盖视巨然浑古，则有敝焉。师长舍短，观王山人所图，可为学古者进一筹矣。
　　
　　自题仿江贯道本
　　此图江天空阔，林莽萧森，庶几有咫尺千里之势。初师巨然，乃近贯道。贯道且不易得似，何敢辄望巨公。
　　
　　自题雪图
　　刘褒北风图其画雪之滥觞耶六代以来无流传之迹。唐惟右丞有江干雪意及雪山至今尚留人间然亦似曹不兴龙头未易窥见
　　又
　　昔人论画雪景多俗，董云间颇宗其说。尝见画史称营邱所作雪图，峰峦林屋，皆以澹墨为之，而水天空处，全用粉填，亦一奇也。每以告画人，不愕然惊，则菀尔笑，足以知后学之凡下也。观此语于当时画手，求一知营邱用意处，已不可得。况风气代降，至于数百年之后哉！然营邱之创制，遂为独绝。以论雪景多俗，盖亦指众工之迹耳，岂足以限大方。以是知云间之说，非至论也。
　　
　　模关仝本
　　白石翁藏关仝真本，神色飞动，元气淋漓，敻乎上哉。洪谷之风也。余拓以大帧，倘所谓未陟其险，先仰其高耶？
　　
　　高尚书
　　高尚昼夜山图真绝，去笔墨畦径，得二米之精微，殆不易学。倪元镇尝、
　　题子久画云：虽不能梦见房山，特有笔思。以痴翁之奇逸，犹不为元镇所许，况时流哉！
　　
　　赵松雪
　　竹亭销夏，师鸥波老人。其碧岚上浮，翠壁下断。飘腾谷云，遮藏湍濑。得之松声云影图也。
　　
　　曹云西
　　水亭琴韵用云西老人意，绝无高岩大岭费湍溅瀑，而风梧烟筿。如揽翠微，如闻清籁。横琴坐忘，殊有傲睨万物之容。
　　
　　黄鹤山人
　　秋山草堂点景赋色精工而妍雅其丹台夏山诸本笔墨小异其取境最近而思致极远
　　
　　痴翁
　　余尝以痴翁为胜国诸贤之冠。后惟启南翁得其苍浑董云间攻其秀润。余子碌碌摇笔辄引痴翁大谛皆画虎刻鹄之类而痴翁墨精汩于尘滓者久矣愿借秋山图一是正之
　　
　　蒲溪柳色为周太史画
　　西溪草堂，盖周太史归隐处也。群峰奔会，带以蒲溪茭芦。激波柽柳，夹岸散碧连翠。水烟忽生，渔网相错。予曾从太史击楫而弄澄明，纵观鱼鸟，有濠梁之乐。真一幅惠崇江南春图也
　　
　　为周太史画桃源
　　桃源，仙灵之窟宅也。飘缈变幻而不可知。图桃源者，必精思入神，独契灵异，凿鸿濛，破荒忽，游于无何有之乡。然后溪洞桃花，通于象外，可从尺幅间一问津矣。吾友王子石谷尝语余：自昔写桃源，都无真想。惟见赵伯驹长卷，仇实父巨帧，能得此意。其辟境运毫，妙出匪夷，赋色之工，自然天造。余闻斯语，欣然若有会也。因研索两家法为桃源图。
　　
　　自题仿大痴卷
　　子久浮峦暖翠则太繁，沙碛图则太简。脱繁简之迹，出畦径之外，尽神明之运，发造化之秘，极淋漓飘缈而不可知之势者，其惟京口张氏所藏秋山图，阳羡吴光禄富春卷乎？学者规摹一峰，何可不一见也。暇时得小卷，经营布置，略用秋山富春两图法。似犹拘于繁简畦径之间，未能与古人相遇于精神寂寞之表也。
　　又
　　子久富春山卷，全宗董元，间以高米，凡云林、叔明、仲圭，诸法略备。凡十数峰，一峰一状，数百树，一树一态。雄秀苍莽，变化极矣。与今世传叠石重台，枯槎丛杂，短皴横点，规模迥异。予香山翁有摹本，略得大意。衣白邹先生有拓本，半园唐氏有油素本，庶几不失邱壑位置，然终不若一见姑射仙人真面目，使凡尘顿尽也。此卷已入秦藏不可得观，时无狗盗之雄，不禁三叹。
　　又
　　石谷子凡三临富春图矣。前十余年，曾为半园唐氏摹长卷，时犹为古人法度所束，未得游行自在。最后为笪江上借唐氏本再摹，遂有弹丸脱手之势。娄东王奉常闻而叹之，属石谷再摹。余皆得见之。盖其运笔时精神与古人相洽，略借粉本而洗发自己胸中灵气，故信笔所之，不滞于思，不失于法，适合自然，直可与之并传，追纵先匠，何止下真迹一等。予友阳羡三梧阁潘氏，将属石谷再临，以此卷本阳羡名迹，欲因王山人复还旧观也。从此富春副本，共有五卷。纵收藏家复有如云起楼主人吴孝廉之癖者，亦无忧劫火矣。因识此以为富春图幸。
　　又
　　阳羡周颖侯氏，与云起楼吴冋卿昵好。曾以千金玩具，抵吴借临，未竟还之。火后乃从吴氏更索残本足成。恒自夸诩一峰富春真迹已残，惟摹本独完。人人谓得见周氏本，可想全图之胜。虞山王子石谷过毗陵，将为江上御史摹此，欲从阳羡借周氏摹本，观其起手一段，不可、
　　得。却后一载，石谷适携客岁所临卷与余同游阳羡，因得见周氏摹本。其笔墨真如小儿涂鸦，足发一大笑。急取对观起手一段，与残本无异。始知周氏诞妄，真自欺欺人者耳。且大书卷尾，自谓痴翁后身，又自称笔墨有不及痴翁处，有痴翁不及处。真醯鸡斥晏，蠡海井天之见，可怪可哀也。
　　又
　　吴冋卿生平所爱玩者有二卷，一为智永千文真迹，一为富春图，将以为殉。弥留，为文祭二卷。先一日焚千文真迹，自临以视其烬。诘朝焚富春图，祭酒，面付火，火炽辄还卧内。其从子吴静安，疾趋焚所，起红炉而出之，焚其起手一段。余因冋卿从子问其起手处，写城楼睥睨一角，却作平沙。秃锋为之，极苍莽之致。平沙盖写富春江口出钱唐景也。自平沙五尺余以后，方起峰峦坡石。今所焚者，平沙五尺余耳。他日当与石谷渡钱唐，抵富春江，上严陵滩，一观痴翁真本，更属石谷补平沙一段，使墨苑传称为胜事也
　　
　　题画秋海棠
