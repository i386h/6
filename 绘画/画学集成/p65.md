<!-- { "loadSidebar": true } -->
　　　　文臣李公年，不知何许人。善画山水，运笔立意，风格不下于前辈。写四时之图，绘春为《桃源》。夏为《欲雨》，秋为《归桌》，冬为《松雪》。而所布置者，甚有山水云烟余思。至于写朝暮景趣，作《长江日出》、《疏林晚照》，真若物象出没于空旷有无之间，正合骚人诗客之赋咏，若“山明望松雪，寒日出雾迟”之类也。公年尝为江浙提点刑狱公事。今御府所藏十有七：
　　　　桃溪春山图一，夏溪欲雨图一，秋江归桌图一，秋霜渔浦图一，松峰积雪图一，欲雨寒林图一，云生列岫图一，远烟平野图一，日出长江图一，疏林晚照图一，秋江静钓图二，江山渔钓图二，对岸古松图二，长江秋望图一。
　　
　　　　○李时雍
　　　　文臣李时雍字致尧，成都人。天章阁待制大临之孙，朝奉大夫骘之子也。自大临至时雍，三世皆以书名于时。时雍读书刻意翰墨，初从事举子，屡以行蓺中乡里选，终不第，遂以祖荫补入仕。崇宁中，以书名借甚，方建书学，首擢为书学谕，因献颂迁博士。喜作诗，或寓意丹青间，皆不凡，作墨竹尤高，遂将与文同并驰。官至承议郎、殿中丞。今御府所藏一：
　　　　渭川晚晴图。
　　
　　　　○王诜
　　驸马都尉王诜字晋卿，本太原人，今为开封人。幼
　　
　　喜读书，长能属文，诸子百家，无不贯穿，视青紫可拾芥以取。尝袖其所为文谒见翰林学士郑獬，獬叹曰：“子所为文，落笔有奇语，异日必有成耳。”既长，声誉日益借甚，所从游者，皆一时之老师宿儒。于是神考选尚秦国大长公主。诜博雅该洽，以至奕棋图画，无不造妙。写烟江远壑，柳溪渔浦，晴岚绝涧，寒林幽谷，桃溪苇村，皆词人墨卿难状之景。而诜落笔思致，遂将到古人超轶处。又精于书，真行草隶，得钟鼎篆籀用笔意。即其第乃为堂曰宝绘，藏古今法书名画，常以古人所画山水置于几案屋壁间，以为胜玩，曰：“要如宗炳，澄怀卧游耳。”如诜者非胸中自有丘壑，其能至此哉！喜作诗，尝以诗进呈神考，一见而为之称赏。至其奉秦国失欢以疾薨，神考亲笔责诜曰：“内则朋淫纵欲而失行，外则狎邪罔上而不忠。”抑以见神考取舍人物，示天下之至公，不以好恶为己私也。然诜卒能奉诏以自新，虽牢落中独以图书自娱。其风流蕴藉，真有王谢家风气，若斯人之徒，顾岂易得哉！历官至定州观察使、开国公、驸马都尉，赠昭化军节度使，谥荣安。今御府所藏三十有五：
　　幽谷春归图一，晴岚晓景图一，烟岚晴晓图三，烟江叠嶂图一，松路入仙山图一，客帆挂瀛海图一，风雨松石图一，长江风雨图一，渔乡曝网图一，柳溪渔浦图一，江山渔乐图一，江亭寓目图一，渔村小雪图一，江山平远图一，房次律宿因图一，会稽三贤图一，
　　
　　连山绝涧图一，老松野岸图一，金碧潺湲图一，名山卧游图一，秀峰远壑图二，千里江山图一，屏山小景图一，写李成寒林图二，子猷访戴图一，山居图二，松石图二，长春图一，远景图一。
　　
　　　　○童贯
　　内臣童贯，字道辅，京师人。性简重寡言，而御下宽厚有度量能容，喜愠不形于色。然能节制兵戎率有纪律。父湜雅好藏画，一时名手如易元吉、郭熙、崔白、崔悫辈，往往资给于家，以供其所需。贯侍其父，独取其尤者，有得于妙处，胸次磅礴，间发其秘。或见笔墨在傍，则弄翰游戏，作山林泉石，随意点缀，兴尽则止。人有收去者，往往复取而坏之。左右每因其兴来挥毫落墨之时，或在退纸背，或于断幅间，乃亟藏之不复出，皆以为珍玩也。故因其少而尤贵之。大抵命思潇洒，落笔简易意足，得之自然耳，若宿习而非求合取悦也。自古之用兵者如诸葛孔明，亦能画，故八阵图之形势，见于分布粲然可观。如马援聚米为山川，亦有画意。岂非方寸明于规画，不期乎能而能耶？贯于此亦然。贯策功湟、鄯，与夫西鄙拔城而俘馘夷丑，体貌镇重，不严而威。凡进退赏罚，初不见运动之迹，故莫得以窥之。贯独宽惠慈厚，人率归心，至号为“著脚赦书”，盖言其所至，推恕有恩惠，以及物也。其于出处勋庸，自有正史详载，此得以略也。今贯历官任太傅、山南东道节度使，领枢密院事，陕西河东等路宣抚使，
　　
　　封泾国公。今御府所藏四：
　　　　窠石四。
　　
　　　　○刘瑗
　　　　内臣刘瑗字伯玉，京师人。持身端悫，初终无玷。时人谓五十余年在仕，而喜怒不形于色，为两朝从龙，未尝自矜。父有方，平日性喜书画，家藏万卷，牙签玉轴，率有次第。自晋魏隋唐以来，奇书名画，无所不有，故能考核真伪，论辨古今，推其人世次远近，各有攸当。故世所言书画者，皆率心服之。凡中外之人，有得绘画而莫知主名者，必以求瑗辨之。瑗虽未敢谁何，然论之皆有所归也。瑗亦能放笔作云林泉石，颇复潇洒。昔桓谭以谓能诵千赋自可为之，与此相类，然适意而止，所传乃不多，非若专门积累于岁月者也。今瑗官至通侍大夫、武胜军（一作清远军）承宣使，赠少师，谥忠简。今御府所藏九：
　　　　临李成小寒林图一，秋景平远图一，秋云欲雨图一，色山高士图一，竹石小景图一，小景墨竹图二，墨竹图一，竹石图一。
　　
　　　　○梁揆
　　　　内臣梁揆字仲叙，京师人。以荫补入仕。自龆龀之时，便喜刻雕及绘事矣。及长，因所阅甚多，往往一见而便能，似其宿习。花竹人物，凡可赋象者，一一能之。率取其名流高古之画，各择其一以资众善，冀兼备焉。揆齿方壮，若更加讨论，使就绳捡，则有加而无已。揆今官任左武大夫、达州防御使，直睿思殿。今御府所藏二：
　　　　春山霁霭图一，莲溪渔父图一。
　　
　　　　○罗存
　　　　内臣罗存字仲通，开封人。性喜画，作小笔，虽身在京国而浩然有江湖之思致，不为朝市风埃之所汩没。落笔则有烟涛雪浪，扁舟翻舞，咫尺天际，坡岸高下，人骑出没，披图便如登高望远，悠然与鱼鸟相往还。此人后生，若其学骎骎未已，他日岂可量哉？存官任武德大夫、文州团练使，充殿中省尚食局奉御今御。府所藏二：
　　　　秋江归骑图一，雪霁归舟图一。
　　
　　　　○冯觐
　　　　内臣冯觐字遇卿，开封人。少好丹青，作江山四时、阴晴旦暮、烟云缥缈之状，至于林樾楼观，颇极精妙。画《金风万籁图》，恍然如闻笙竽于木末。其间思致深处，殆与《秋声赋》为之相参焉。惜乎觐性习未宁，但恐他日参差耳。觐今任武翼大夫、永泰陵都监。今御府所藏十有三：
　　　　雨余春晓图一，江山春早图一，膏雨乍晴图一，薰风楼观图一，清夏潺湲图一，霁烟长景图一，南山茂松图一，江山晚兴图一，金风万籁图一，霜霁凝烟图一，霜秋渔浦图一，江山密雪图一，雪霁群山图一。
　　
　　　　○巨然
　　僧巨然，钟陵人。善画山水，深得佳趣，遂知名于时。每下笔乃如文人才士，就题赋咏，词源衮衮，出于毫端。比物连类，激昂顿挫，无所不有。盖其胸中富甚，则落笔无穷也。巨然山水于峰峦岭窦之外，下至林麓之间，犹作
　　
　　卵石，松柏疏筠蔓草之类，相与映发，而幽溪细路，屈曲萦带，竹篱茅舍，断桥危栈，真若山间景趣也。人或谓其气质柔弱。不然。昔尝有论山水者乃曰：“傥能于幽处使可居，于平处使可行，天造地设处使可惊，崭绝戏险处使可畏，此真善画也。”今巨然虽琐细，意颇类此。而曰柔弱者，恐以是论评之耳。又至于所作雨脚，如有爽气袭人。信哉！昔人有画水挂于壁间，犹曰波涛汹涌，见之皆毫发为立，况于烟云变化乎前，踪迹一出于已，画录称之，不为过矣。今御府所藏一百三十有六：
　　夏景山居图六，夏日山林图一，夏云欲雨图一，秋江晚渡图二，夏山图三，九夏松峰图三，秋山图二，秋江渔浦图四，溪山兰若图六，溪山渔乐图六，溪山林薮图二，溪桥高隐图一，重溪叠嶂图四，山溪水阁图一，江山远兴图二，江山静钓图一，江山晚景图一，江村捕鱼图一，江山旅店图一，江山晚兴图一，江山归桌图六，江左醒心图一，江山平远图一，江山行舟图二，松峰高隐图二，烟浮远岫图六，山林归路图一，山林小笔图一，晓林野艇图一，茂林叠嶂图一，林汀远渚图一，林石小景图一，烟关小景图一，云横秀岭图二，
　　
　　云岚清晓图三，松路仙岩图一，松岩萧寺图，一晴冬晻霭图六，岚锁群峰图四，寒溪渔舍图一，小寒林图二，遥山渔浦图二，山阴萧寺图二，遥山阔浦图三，松吟万壑图三，万壑松风图二，群峰茂林图二，晥口山图一，山居图一，松岩山水图二，烟江晚渡图一，山水图四，层峦图一，秀峰图三，金山图一，钟山图一，庐山图一，松岭图二，柏泉图一，遥山图一，远山图一，松峰图三，高隐图一，归牧图一，长江图一，窠石图一。
　　
　　　　○日本国
　　
　　日本国，古倭奴国也。自以近日所出，故改之。有画不知姓名，传写其国风物山水小景，设色甚重，多用金碧。考其真未必有此。第欲彩绘粲然以取观美也。然因以见殊方异域，人物风俗。又蛮陬夷貊，非礼义之地，而能留意绘事，亦可尚也。抑又见华夏之文明，有以渐被，岂复较其工拙耶？旧有日本国官告传至于中州，比之海外他国，已自不同，宜其有此。太平兴国中，日本僧与其徒五六人附商舶而至，不通华语。问其风土，则书以对。书以隶为法，其言大率以中州为楷式。其后再遣弟子奉表称贺，进金尘
　　
　　砚，鹿毛笔，倭画屏风。今御府所藏三：
　　海山风景图一，风俗图二。
　　
　　卷十三
　　　　◎畜兽叙论
