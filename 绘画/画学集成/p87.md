<!-- { "loadSidebar": true } -->
　　阎立本画三清像、异国人物职贡图、传法大士像、五星像，皆宣和、明昌物，余并见之。及见步辇图，画太宗坐步辇上，宫人十余舆辇，皆曲眉丰颊，神采如生，一朱衣髯官执笏引班，后有赞普使者，服小团花衣，及一从者。赞皇李卫公小篆题其上，唐人八分书赞普辞婚事，宋高宗题印，真奇物也。
　　王芝子庆家收阎令画西域图，为唐画第一。赵集贤子昂题其后云：画惟人物最难，器物举止又古人所特留意者，此一一备尽其妙，至于发彩生动，有欲语状，盖在虚无之间，真神品也。
　　吴道子笔法超妙，为百代画圣。早年行笔差细，中年行笔磊落，挥霍如莼菜条，人物有八面，生意活动，方圆平正，高下曲直，折算停分，莫不如意。其傅彩于焦墨痕中略施微染，自然超出缣素。世谓之吴带当风。弟子甚多，如卢楞伽、杨庭光，其尤者也。五代朱繇亦能仿佛，终不甚似，览者当意得之。尝见道子荧惑像，烈焰中神像威猛，笔意超动，使人骇然，上有金章宗题印，秘在内府。又见善神二、灯摩利诸天像、帝释像、木纹天尊像，及行道观音、托塔天王、毗沙门神等像，行笔甚细，恐其弟子辈所为耳。
　　王右丞维，工人物山水，笔意清润。画罗汉佛像至佳。平生喜作雪景、剑阁栈道、骡纲晓行、捕渔、雪渡、村墟等图。其画辋川图，世之最著者也。盖胸次潇洒，意之所
　　至，落笔便与庸史不同。
　　周防善画贵游人物，又善写真。作仕女多浓丽丰肥，有富贵气。
　　李思训画著色山水，用金碧辉映为一家法。其子昭道变父之势，妙又过之，时人号为大李将军、小李将军。至五代蜀人李舁，工画著色山水，亦呼为小李将军。宋宗室伯驹，字千里，复仿效为之，妩媚无古意。余尝见神女图、明皇御苑出游图，皆思训平生合作也。又见昭道海岸图，绢素百碎，粗存神采，观其笔墨之源，皆出展子虔辈也。
　　曹霸画人马，笔墨沈著，神采生动。余平生凡四见真迹，一奚官试马图，在申屠侍御家；一调马图，在李士宏家，并宋高宗题印。其一下槽马图，一墨一骝色，圉人背立见须眉仿佛甚奇。其一余所藏人马图，红衣美髯奚官牵玉面马辛，绿衣阉官牵照夜白，笔意神采与前三画同。赵集贤子昂尝题云：唐人善画马者甚众，而曹、韩为之最。盖其命意高古，不求形似，所以出众工之右耳。此卷曹笔无疑。圉人太仆自有一种气象，非世俗所能知也。集贤当代赏识，岂欺我哉。
　　韦偃画马，松石更佳，世不多见。其笔法磊落，挥霍振动。杜子美诗所谓戏拈秃笔扫骅骝，倏见骐磷出东壁者。余尝收红鞯覆背骢马图，笔力劲健，鬃尾可数，如颜鲁公书法。往岁鲜于伯机见之，惊叹累日，尝赋诗日：渥洼产马如产龙，韦偃画马如画松。奇文也，惜不成章而卒。韩斡初师陈闳，后师曹霸，画马得骨肉停匀法，遂与曹、韦并驰争先。及画贵游人物，各臻其妙，至于傅染，色入缣素。余尝见其人马图，在钱唐王氏，二奚官引连钱骢、
　　
　　
　　燕支骄。又见一卷朱衣白帽人骑五明马，四蹄破碎，如行水中，乃李伯时旧藏。在京师见明皇试马图、三马图、调马图、五陵游侠图。照夜白粉本上，韩幹自书内供奉韩幹照夜白粉本十字。要知唐人画马虽多，如曹、韦、韩，特其最著者。后世李公麟伯时画马专师之，亦可谓优入圣域者也。
　　戴嵩专画牛，为韩晋公混幕客，专师法于韩而青出于蓝者也。不惟画牛，至于川原树石、牧子樵童，亦各臻妙。余凡七见真迹，一在扬州司德用家，二牛相斗，毛骨竦然；一在四明士人家，一牛引犊奇甚；又见三牛图、渡水牛、归牧图，皆合作也。古人云。牛畜非文房清玩。若其笔意清润，开卷古意勃然，有田家原野气象，余于嵩有取焉。
　　韩晋公混画人物及牛图。尝见其田家移居图、村童蚁戏图、醉客图、鼓腹图、醉学士图及牛图数本。人物源流顾、陆。牛图是其所长，戴嵩得其绪余，有名于世，是盖人物不及而牛独过之也。
　　陈闳，开元中画人物得名。明皇幸蜀作金桥图，人物闳主之。余见其照夜白马图，笔法细润，在曹、韩之上。
　　唐人花鸟，边鸾最为驰誉，大抵精于设色，脓艳如生。其他画者虽多，互有得失。历五代而得黄筌，资集诸家之善，山水师李昇，鹤师薛稷，龙水师孙位，至于花竹翎毛，超出众史。筌之可齐名者，惟江南徐熙。熙志趣高尚，画草木虫鱼，妙夺造化，非世之画工所可及也。熙画花落笔颇重，中略施丹粉，生意勃然。黄筌之子居宝、居案，熙之孙崇嗣、崇矩，各得一家学。熙之下有唐希雅，亦佳，多作颤笔棘针，是效其主李重光书法。后有长沙易元吉，
　　
　　作花果禽畜，尤长獐猿，多游山林，窥猿抗禽鸟之乐，图其天趣。若赵昌，惟以傅染为工，求其骨法，气韵稍劣也。又如滕昌祐、丘庆余、葛守昌、崔白、艾宣、丁贶之徒，皆得其绪余，以成一家。要知花鸟一科，唐之边鸾，宋之徐、黄，为古今规式，所谓前无古人后无来者是也。
　　尉迟乙僧，外国人。作佛像甚佳。用色沈著，堆起绢素而不隐指。平生凡四见其真迹，要不在卢楞伽之下。杨庭光学吴生，行笔甚细而不弱，画佛像多在山林中，杂画一一臻妙。
　　裴宽善画小马。宣和所藏一卷，余尝见之，作山林间小马十数，萧散闲适，笔墨甚雅，真奇作也。
　　张躁松石清润可爱。平生尝见四本，并佳。后得山堂琴会图，赵子昂见之欲得，不与，因题云：张躁松人间最少，此卷幽深平远，如行山阴道中，诚宝绘也。
　　翟炎师吴生，笔法大不及，惟得傅色之法。尝见孔雀明王像，甚佳。
　　周古言画在周防之下，文矩之上。有夜游图传于世。
　　张萱工仕女人物，尤长于婴儿，不在周防之右。平生凡见十许本，皆合作。画妇人以朱晕耳根，以此为别，览者不可不知也。
　　王洽泼墨成山水，烟云惨淡，脱去笔墨畦町。余少时见一幅，甚有意度，今日思之，始知为洽画，再不可见也。
　　汤子昇画人物极妙。江南人家有铸镜图，真奇物也卢鸿画传世不多，余见数人摹其草堂图，笔意位置，清气袭人，真迹可知其妙也。
　　范长寿醉道士图，曾见二本，皆直轴，笔法紧实可爱，
　　
　　用色亦润。
　　蜀入画山水人物，皆以孙位为师，龙水尤位所长者也。世言孙位画水，张南本画火。水火本无情之物，二公深得其理。尝见孙位水宫，鱼龙出没于海涛，神鬼变灭于云汉，览之凛凛然，真杰作也。
　　唐无名入画至多，要皆望而知其为唐人，别有一种气象，非宋人所可比也。
　　荆浩山水为唐末之冠，关仝尝师之。浩自号洪谷子，作山水诀，为范宽辈之祖。
　　陆晃画人物极工。元章画史称其庶人章。余尝从同里叶氏见之，描法甚细而有力又有解厄天官像等数图，皆粗恶可厌。盖晃画自有二种，细者为上。
　　五代画
　　五代左礼，与韩虬同名，画佛入妙。曾见画十六身小罗汉坐岩石中，笔意甚工，不在韩虬下。
　　关仝雾锁山关图，差嫩，是早年真迹，在京师人家。董元天真烂漫，平淡多奇，唐无此品，在毕宏上。此米元章议论。唐画山水至宋始备，如元又在诸公之上，树石幽润，峰峦清深，蚤年矾头颇多，暮年一洗旧习余于秘府见春龙出蛰图、孔子哭虞丘子、春山图、溪岸图、秋山图及窠石二帧，于人间约见二十本，皆其平生得意合作。元之后有鍾陵僧巨然及刘道士，刘与巨然同时，画亦同。但刘画则以道士在左，巨然则以僧在左，以为别耳。要皆各得元之一体。至米氏父子用其遗法，别出新意，自成一家。
　　
　　然得元之正传者，巨然为最也。
　　董元山水有二种。一样水墨矾头，疏林远树，平远幽深，山石作麻皮皴。一样著色，皴文甚少，用色秧古，人物多用红青衣，而亦用粉素者。二种皆佳作也。
　　周文矩画人物宗周防，但多颤掣笔，是学其主李重光书法如此。至画士女，则无颤笔。
　　李后主命周文矩、顾闳中图韩熙载夜宴图。余见周画二本，至京师见闳中笔，与周事迹稍异，有史魏、王浩题字，并绍兴印，虽非文房清玩，亦可为淫乐之戒耳。
　　徐熙画花果多在澄心纸上，至于画绢，绢文稍粗，元章谓徐熙绢如布是也。
　　唐希雅弟忠祚，花鸟亦入妙品，在易元吉之下。若用墨作棘针，易不能及之也。
　　李昇画山水，常见之，至京师见西岳降灵图，人物百余，体势生动，有未填面目者，是其稿本。上有绍兴题印，若无之，则以为唐人稿本也。
　　道士牛戬，信笔作寒鹊野雉，佳甚。
　　宣和画谱载唐李渐画马，笔和气调，今古无俦。及见三马图，与所闻甚不逮，然自有一种气韵，不可以形似求之也。
　　支仲元画神仙人物，多作弈棋之势。笔法师顾、陆，紧细有力，人物清润不俗。每见高宗题作晋六朝高古名笔者，多仲元所作，当有知者赏余言。
　　唐画龙图在东浙钱氏家，绢十二幅作一帧，其高下称是。中止画一龙头，一左臂，云气腾涌，墨痕如臂大，笔迹圆劲，沈著如印。一鳞如二尺盘大，不知当时用何笔，
　　
　　如此峻利。上有吴越钱王大书日感应祈雨神龙，并书事迹，旧题作吴道子，要之唐人无疑也。
　　尝见纸上画一人一骑甚佳，后题永徽年月日太原王宏画。不知宏为何人，遍考不出，信知唐人能画者固多，纪录不能尽也。
　　仕女之工，在于得其闺阁之态。唐周防、张萱，五代杜霄、周文矩，下及苏汉臣辈，皆得其妙，不在施朱傅粉，镂金佩玉，以饰为工。余尝见收宫女图，文矩笔也，置玉笛于腰带中，目观指爪，情意凝伫，知其有所思也。又见文矩画高僧试笔图，在钱唐民家，一僧攘臂挥翰，旁观数士人，咨嗟啧啧之态，如闻有声。真奇物也。
　　董元夏山图，今在史崇文家。天真烂漫，拍塞满轴，不为虚歇烘锁之意，而幽深古润，使入神情爽朗。古人行山阴道中应接不暇，岂意数尺败素亦能若是耶!
　　顾德谦萧翼赚兰亭图，在宜兴岳氏。作老僧自负所藏之意，口目可见，后有米元晖、毕少董诸公跋。少董，毕良史也。跋云：此画能用朱砂石粉而笔力雄健，入本朝诸人皆所不及。比丘尘柄指掌，非盛称兰亭之美，则力辞以无，萧君袖手，营度瑟缩，其意必欲得之，皆是妙处。画必贵古，其说如此。又山西童藻跋云：对榻僧靳色可掬，旁僧亦复不悦，物果难取哉。
　　唐入画李八百妹洗黄庭经图，曾于司德用家见一本。万山中一白衣妇人踞地临溪洗一本经，经之亮光烛天，殊不知其意也。
