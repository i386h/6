<!-- { "loadSidebar": true } -->
　　川，遽云越海，俄睹鱼鳖，谓察蛟龙。凡厥等曹，未足与言画矣。陈思王云：传出文士，图生巧夫。性尚分流，事难兼善。蹑方趾之迹易，不知圆行之步难；遇象谷之风翔，莫测吕梁之水蹈。虽欲游刃，理解终迷；空慕落尘，未全识曲。若永寻河书则图在书前，取譬连山则言由象者，今莫不贵斯鸟迹，而贱彼龙文，消长相倾，有自来矣。故傜龁其指，巧不可为。杖策坐忘，既惭经国；据梧丧偶，宁足命家。若恶居下流，自可焚笔；若冥心用舍，幸从所好。戏陈鄙见，非谓毁誉。十室难诬，伫闻多识。今之所载，并谢赫之所遗，犹若文章，止于两卷，其中道有可采，使成一家之集。且古今书评，高下必铨，解画无多，是故备取。人数既少，不复区别，其优劣可以意求也。
　　
　　湘东殿下梁元帝初封湘东王。画芙容湖醮鼎图。
　　
　　右天挺命世，幼禀生知，学穷性表，心师造化，非复景行所能希涉。画有六法，真仙为难。王于像人，特尽神妙。心敏手运，不加点治。斯乃听讼部领之隙，文谈众艺之馀，时复遇物援毫，造次惊绝。足使苟、卫阁笔，袁、陆韬翰。图制虽寡，声闻于外，非复讨论木讷可得而称焉。
　　
　　刘璞
　　
　　右胤祖之子，少习门风，至老笔法不渝前制。体韵精研，亚于其父。信代有其人，兹名不堕矣。
　　
　　沈标
　　
　　右虽无偏擅，触类皆涉，性尚铅华，甚能留意。虽未臻全美，殊有可观。
　　
　　谢赫
　　
　　右写貌人物，不俟对看，所须一览，便工操笔。点刷研精，意在切似，目想毫发，皆无遗失。丽服靓妆，随时变改，直眉曲鬓，与世事新。别体细微，多自赫始。遂使委巷逐末，皆类效颦。至于气连精灵，未穷生动之致；笔路纤弱，不副壮雅之怀。然中兴以后，像人莫及。
　　
　　毛惠秀
　　
　　右其于绘事，颇为详悉，太自矜持，翻成赢钝。道劲不及惠远，委曲有过于棱。
　　
　　萧贲
　　
　　右雅性精密，后来难尚。含毫命素，动必依真。尝画团扇，上为山川，咫尺之内而瞻万里之遥，方寸之中乃辩干寻之峻。学不为人，白娱而已，虽有好事，罕见其迹。
　　
　　沈粲
　　
　　右笔迹调媚，专工绮罗，屏障所图，颇有情趣。
　　
　　张僧繇五代梁时吴兴人
　　
　　右善图塔庙，超越群工。朝衣野服，今古不失，奇形异貌，殊方夷夏，实参其妙。俾昼作夜，未尝厌怠，惟公及私，手不挥笔。但数纪之内，无须臾之闲。然圣贤曬瞩，小乏神气，岂可求备于一人，虽云晚出，殆亚前品。
　　
　　陆肃
　　
　　右绥之弟。早藉趋庭之教，未尽敦阅之勤。虽复所得不多，犹有名家之法。方效轮扁，甘苦难投。
　　
　　毛棱惠秀侄
　　
　　右惠远之子。便捷有馀，真巧不足。善于布置，略禾烦草。若比方诸父，则床下安床。
　　
　　嵇宝钧聂松
　　右二人无的师范而意兼真俗，赋彩鲜丽，观者悦情。若辨其优劣，则僧繇之亚。
　　
　　焦实愿
　　
　　右虽早游张、谢，而靳固不传。旁求造请，事均盗道之法，殚极斫轮，遂至兼采之勤。衣文树色，时表新异，点黛施朱，重轻不失。虽未穷秋驾，而见赏春坊，输奏薄伎，谬得其地。今衣冠绪裔，未闻好学，丹青道堙，良足为慨。
　　
　　袁质
　　
　　右蒨之子。风神俊爽，不坠家声。始逾志学之年，便婴痛痫之病。曾见草庄周木雁、卞和抱璞两图，笔势道正，继父之美。若方之体物，则伯仁龙马之颂；比之书翰，则长胤狸骨之方。虽复语迹异途，而妙理同归一致。苗而不实，有足悲者，无名之贵，谅在斯人。
　　
　　释僧珍释僧觉
　　
　　右珍，蘧道愍之甥；觉，姚昙度之子。并弱年渐渍，亲承训勖。珍乃易于酷似，觉岂难负析薪。染服之中，有斯二道，若品其工拙，盖嵇、聂之流。
　　
　　释迦佛陀吉底俱摩罗菩提
　　
　　右此数手，并外国比丘。既华戎殊体，无以定其差品。
　　光宅威公，雅耽好此法，下笔之妙，颇为京洛所知闻。
　　
　　解倩
　　
　　右全法章蘧，笔力不逮，通变巧捷，寺壁最长。
　　
　　
　　贞观公私画史
　　裴孝源，贞观时官中书舍人。此篇名为“画史”，实是公私所藏图画目录。起自曹魏，终于贞观十三年，共收卷轴二百九十八，画壁四十七间。无片言评论，仅篇末略作概述，颇疑今传本久非原帙。但所列图画各目及寺观壁画，材料简属珍贵。《四库全书总目提要》云：“考张彦远《名画录》引孝源画录最多，皆此书所无。盖孝源别有一书，记贞观、显庆间画家品第，如谢赫《古画品录》之例，非此书也。”又“其文重沓不明，疑传写有误”云。
　　
　　贞观公私画史
　　[唐]裴孝源
　　叙曰：虙牺氏受龙图之后，史为掌图之官。有体物之作，盖以照远显幽，侔列群象。自玄黄萌始，方图辩正，有形可明之事，前贤成建之迹，遂追而写之。至虞、夏、殷、周及秦、汉之代，皆有史掌，虽遭艰播散，而终有所归。及吴、魏、晋、宋，世多奇人，皆心目相授，斯道始兴。其于忠臣孝子，贤愚美恶，莫不图之屋壁，以训将来。或想功烈于千年，聆英威于百代。乃心存懿迹，默匠仪形，其馀风化幽微，感而遂至，飞游腾窜，验之目前，皆可图画。且夫艺有精深，学有疏密，前贤品录，益多其流。大唐汉王元昌，天檀其材，心专物表，含连覃思，六法俱全，随物成形，万类无失。每燕时暇，多与其流商榷精奥。以余耿尚，常赐讨论，遂命魏晋以来前贤遗迹所存，及品格高下，列为先后。起于高贵乡公，终于大唐贞观十三年，秘府及佛寺并私家所蓄共二百九十八卷，屋壁四十七所，目为贞观公私画录。又集新录官库画总二百九十八卷，二百三十卷是隋室官库，十三卷是左仆射萧踽进，二十卷杨 ，
　　素家得，三卷许善心进，十卷高平县行书佐女张氏所献，四卷褚安福进，近十八卷先在秘府，亦无所得人名，并有天和年月。其间有二十三卷恐非晋宋人真迹，多当时工人所作，后人强题名氏。时贞观十三年八月望日序。 。
　　
　　 略
　　
　　已前总二百八十一卷，并无名画十二卷，计二百九十三卷。
　　
　　晋瓦官寺有顾恺之、张僧繇画壁，在江宁。
　　宋法王寺顾骏之画，在永嘉。
　　晋龙宽寺史道硕画，在江陵。
　　晋本纪寺史道硕画，在郯中。
　　齐王观寺沈标画，在会稽。
　　魏白雀寺董伯仁画，在汝州。
　　魏北宣寺杨子华画，在邺中。
　　梁定林寺解蒨画，在江宁。
　　梁惠聚寺张僧繇画，在江陵。
　　梁延祚寺张僧繇画，在江陵。
　　梁长庆寺江僧宝画，在江陵。
　　梁何后寺陆整画，在江宁。
　　梁光相寺丁光画，在江陵。
　　梁陟屺寺张善果画，在江陵。
　　梁高座寺张僧繇画，在江宁。
　　梁景公寺江僧宝画，在江宁。
　　梁开善寺张僧繇画，在江宁。
　　梁草堂寺焦宝愿画，在江宁。
　　梁报恩寺张儒童画，在会稽。
　　梁资德寺解蒨画，在延陵。
　　梁天皇寺张僧繇，解蒨画，在江陵。
　　北齐大定寺刘杀鬼画，在邺中。
　　周海觉寺董伯仁、郑法士画，在固州。
　　陈栖霞寺张善果画，在江宁。
　　陈兴圣寺张儒童画，在江都。
　　陈逮善寺陆整画，在江都。
　　陈静乐寺张善果画，在江都。
　　陈东安寺张儒童、展子虔画，在江都，改为常乐寺。
　　陈终圣寺董伯仁画，在江陵。
　　隋西禅寺孙尚子画，在长安。
　　隋东禅寺郑德文画，在长安。
　　隋惠日寺张善果画，在江都。
　　隋永福寺杨子华画，在长安。
　　隋灵宝寺展子虔、郑法士画，在长安。
　　隋光明寺田僧亮、展子虔、郑法士、杨契丹画，在长安。
　　隋敬爱寺孙尚子画，在洛阳。
　　隋天女寺展子虔画，在洛阳。
　　隋云花寺展子虔画，在洛阳。
　　隋清禅寺陈善见画，在长安。
　　隋光发寺董伯仁画，在洛阳。
　　隋兴善寺刘乌画，在长安。
　　隋皈依寺田僧亮画，在长安。
　　隋净域寺张僧繇画，自江外移来，亦有孙尚子画，在长安。
　　隋恩觉寺袁子昂画，在洛阳。
　　隋空观寺袁子昂画，在长安。
　　隋隆法寺范长寿、张孝师画，在长安。
　　隋宝刹寺范法士、杨契丹画，在长安。
　　
　　右寺四十七所，并是名工真迹。今东都古画尚多，未得检阅尔。今集检前踪，取其法度，兼之巧思，维二阎、杨、陆迥出常表，袁、张两家父子亦得居其次。阎本师祖张公，可谓青出于蓝矣。至于人物衣冠车马台阁，并得南北之妙。杨、张父子，亦谓世不乏贤，博陵、大安，诚曰难兄难弟。世之学者，陈善见、王知慎之流，万得其一，固未及于风神，尚汲汲于形似。今人所蓄多是陈、王写拓，都非杨、郑之真笔，每将真玩，深宜精别也。
　　
　　后画录
　　释彦悰，贞观时在长安为僧官，因观在京寺庙壁画，品第优劣，集二十七人为名家，成《后画录》。序云书成于贞观九年，而收李林甫侄李凑，且有“天宝年中”之语。知今所见者久非原本矣。张彦远《历代名画记》曰：“僧悰之评，最为谬误，传写又复脱错，殊不足看也。”然彦远又于《名画记》中征引彦悰不少，似并非“殊不足看”者。
　　
　　后画录
　　[唐]释彦悰
　　彦悰为帝京寺录，因观在京名迹，其中优劣差降甚有不同。若曹、姚之徒已标前录，张、谢之伍题之续品。沙门之内弃其数人，但非释氏所宜，故阙而不录，都合二十七人，名曰后画录。如郑法轮太常、成嵩尹、伯于长通、竺元标等，虽行于代，未曰名家，若兹之流，以俟来哲。时贞观九年春三月十有一日序。
　　
　　 略
　　
　　续画品录
　　李嗣真，字承胃。聪敏多才能。精通音律，高宗时曾任太常丞，能听音而辨吉凶之兆。文章为高宗所赏。画从师于尹琳，善画佛道鬼神。性刚直。武则天时任御史大夫，时未俊臣、周兴等罗织衣冠，朝野恐惧，独嗣真上疏谏则天不可疑大臣。遂为俊臣所构，放于岭表，行至桂阳而卒。《新唐书 艺文志》有《诗品》一卷、《画后品》一卷，礼图等杂画五十六卷。
