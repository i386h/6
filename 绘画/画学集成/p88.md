<!-- { "loadSidebar": true } -->
　　胡瑰画番部人马，用狼毫制笔，疏渲鬃尾，紧细有力至于穹庐什物，各尽其妙。司德用家啖鹰图，真妙品也。
　　
　　阮郜画人物仕女，极工且秀美，见者爱玩。钱唐人家有贤妃盥手图，尤佳绝。
　　五代妇人童氏画六隐图，见于宣和画谱，今藏山阴王子才监簿家。乃画范蠡至张志和等六人乘舟而隐居者，山水树石，人物如豆许，亦甚可爱。
　　黄筌画枯木，信笔涂抹，画竹如斩钉截铁。至京见二幅，信天下奇笔也。卫贤，五代人，作界画可观。余尝收其盘车水磨图，佳甚又见王子庆驴鸣图，亦佳甚，但树木古拙，皴法则不老耳。
　　胡翼工画人物，关仝画山水，人物非其所长，多使翼为之。僧贯休画罗汉高僧，不类世俗貌。
　　郭乾晖画鹰鸟得名于时。鍾隐亦负重名，自谓不及，乃变姓名受佣于郭。经年，得其笔意，求去，再拜陈所以。郭怜之，尽以传授，故与齐名。古人用心独苦如此。
　　郝澄画马甚俗。尝见人马图，不过一工人所为，殊无古意，上有宣和题印。又曾见滚尘马图，后有篆文曰金陵郝澄，极妙，知有两手。又见宣马图亦俗，始悟滚尘马是无名人妄加篆文以取重，不知反累画也。陆瑾，江南人，画捕鱼图，大抵宗王右丞，妩媚过之。又尝见溪山风雨图，尤佳。
　　厉归真，五代人。画牛甚妙。尝见牧牛图大幅，远山清润，人牛闲适，后有八分书羽士厉归真笔。旧藏乔仲山家，今不知在何处。
　　张符，画牛得名于唐。曾见渡水牛一卷，甚平常，在戴嵩之下。符自号烟波子。
　　曹仲元三官及五方如来像，余曾见之。闻江南王氏家
　　
　　有白衣观音像，未见。大抵曹师吴生，不得其法，晚自作细笔画，以自别为一家，在支仲元下。
　　孙梦卿松石问禅图，在钱唐人家一松清润，一僧甚闲雅，一士人作问答尊礼意，笔法精妙，古称为孙吴生，名不虚得也。
　　僧传古龙，体势胜董羽，作水甚不逮。仆平生于龙画最多留心看览，叶公之迹，不可复见。秘阁曹弗兴龙首，于传有之。张僧繇、吴道子辈所作，不传于世。唐画曾见钱氏所藏，十二幅绢素作一首一臂五代传古龙，约看至十四五本，亦曾收过三十本，大抵得蜿蜒升降之态，而犹未免于画法。且看马图要识神骏，龙图要识变化，故画龙马最难。盖一主于变化出没，必流于戏墨，于画法甚亏。若拘于画法，则又乏变化之意，故能画尤难。董羽专门之学，亦不拘于形似。元章云：董羽龙似鱼，传古龙似蜈蚣。真知言哉。尝见董元龙数本，皆清奇可爱。元之长政不在是，姑置勿论。近世陈容公储，本儒家者流，画龙深得变化之意。泼墨成云，噗水成雾，醉余大叫，脱巾濡墨，信手涂抹，然后以笔成之。升者降者，俯而欲嘘者，怒而视者，踞而爪石者，相向者，相斗者，乘云跃雾、战沙出水者，以珠为戏而争者，或全体发见，或一臂一首隐约而不可名状者，曾不经意而皆得神妙，岂胸中自有得于天者耶!
　　五代袁峩，宋徐白，善画鱼。及观其迹，不过刀几间物耳，使人徒起羹脍之兴。独文臣刘案画水中鱼，虽风萍水荇，观之活动，至于鳞尾性情，游潜回泳，皆得其妙。平生尝观其画，近见落花游鱼图，红桃一枝，飞花数片，
　　
　　一赤鲤漾轻波，吹落英，深得诗人之意。
　　僧运能，五代人。善画佛像，得唐人法，有古意。
　　宋画‘
　　武宗元，宋之吴生也。画人物行笔如流水，神采活动。尝见朝元仙仗图，作五方帝君部从服御，眉目顾盼，一一如生，前辈甚称赏之。
　　营丘李成，世业儒。胸次磊落有大志，寓意于山水。凡烟云变灭、水石幽闲、平远险易之形，风雨晦明之态，莫不曲尽其妙。议者以为古今第一。传世虽多，真者极少。元章平生只见二本，至欲作无李论。盖成平生所画，只自娱耳，既势不可逼，利不可取，宜世传者不多。宣和御府所藏一百五十九卷，真伪果能辨耶翟院深临摹仿佛乱真，若论神气，则霄壤也。宋复古、李公年、王诜、陈用志皆宗师之，得其遗意，亦足名一世。郭熙，其弟子之最著者也。
　　范宽，名中立，以其豁达大度，人故以宽名之。画山水初师李成，既乃叹曰：与其师诸人，不若师诸造化。乃脱旧习，游秦中，遍观奇胜，落笔雄伟老硬，真得山骨。宋三家山水超绝唐世者，李成、，董元、范宽三人而已。尝评之：董元得山之神气，李成得山之体貌，范宽得山之骨法。故三家照耀古今，为百代师法。宽尤长雪山，见之使人凛凛。其徒黄怀玉、纪真、商训。然黄失之工，纪失之似，商失之拙，各得其一体。若怀玉刻意临摹其雪山，遇得意处浅，意未易断也。
　　
　　
　　郭熙，河阳人。宗李成，善得烟云出没、峰峦隐显之态。尝论画山曰；春山淡冶而如笑，夏山苍翠而如滴，秋山明净而如沐，冬山惨淡而如睡。观其议论，可知其画也。仆平生见真迹约五十本，然绝佳者不过一二十轴而已。然山顶峻险，学者苟失其意，竟成褊薄，无云深林密之态。后世杨士贤、顾谅皆学之
　　许道宁，初卖药长安市中，画山水以集众，故早年画俗恶太甚至中年成名，稍自检束，至细微处，始入妙理。传世甚多，佳本极少。峰头直皴而下，是其得意也。
　　王诜，字晋卿。学李成山水，清润可爱。又作著色山水，师唐李将军。不今不古，自成一家。内臣冯觐摹其笔墨，临仿乱真，高宗竟题作王诜。观者不可不察也。然余能望而知之。
　　李伯时，宋画人物第一。专师吴生，照映千古者也。画马师韩幹，不为著色，独用澄心纸为之。惟临摹古画，用绢素著色。笔法如行云流水，有起倒。作天王佛像，全法吴生。士人乔仲常专师伯时，仿佛乱真。至南渡，吴兴僧梵隆亦师伯时但人物多作出水纹，稍乏神气，若画马，则全不能也。伯时暮年作画苍古，字亦老成。余尝见徐神翁像，笔墨草草，神气炯然，上有二绝句，亦老笔所书，甚佳。又见伯时摹韩幹三马，神骏突出缣素，今在杭州人家。使韩复生，亦恐不能尽过也。
　　王端画人物，古拙无神气。
　　石恪画戏笔人物，惟面部手足用画法，衣纹乃粗笔成之。
　　武岳，长沙人。工画人物，尤长于天神星像，用笔纯
　　
　　熟。其子洞清，能世其学，过父远甚。凡世间星像、天神、药王等像，传流甚多，神妙不俗，大抵与武宗元相上下而神采胜之。宗元朝元仙仗图，昔藏张君锡家，今归杭人崔氏。尽一匹绢作五帝朝元，人物仙仗背项相倚，大抵如写草书然，亦妙物也
　　王士元善画山水屋木。宣和画谱止于山水部收山阁图一卷，至称其兼有诸家之妙，人物师周防，山水师关仝，屋木师郭忠恕，凡所下笔，皆极精微。却于宫室叙论中贬之，云如王士元辈，可以皂隶目之。议论相反者每如此。
　　高克明山水虽工，不免画人之习，无深厚高古之气。赵幹画山水多作江南景，风致不俗。杭人收其秋涉图，上有宣和题印，佳甚。
　　翟院深学李成画山水，临摹逼真，自作多不佳。世所有成画，多此人为之。
　　王齐翰画佛像神仙山水，笔法虽佳，不免近俗，若入细者固胜。
　　易元吉，徐熙后一人而已。画花鸟如生，人但以獐猿名之。燕文季作山水细碎，清润可爱，然取其气骨，无有也。裴文睨工画有声，然形似有之，古亦不足也。
　　李伯时摹李将军海岸图，虽摹昭道法，至于笔意水痕林丛处不能脱其习，此卷在京师人家。
　　孙太古湖滩水石图，在浙石民瞻家。双幅长轴中画一石，高数尺，湍流激注，张涛走雪，听之自觉有声。笔法甚老，黄筌不能过也。
　　徽宗性嗜画，作花鸟山石人物入妙品，作墨花墨石间有入神品者。历代帝王能画者至徽宗可谓尽意。当时设建
　　。
　　画学，诸生试艺如取程文，等高下为进身之阶，故一时技艺皆臻其妙。尝命人画孔雀升墩障屏，大不称旨，复命余子次第呈进，有极尽工力亦不得用者，乃相与诣阙陈请所谓。旨曰：凡孔雀升墩，必先左脚，卿等所图，俱先右脚。验之信然，群工遂服。其格物之精类此。当时承平之盛，四方贡献珍禽异石奇花佳果无虚日，徽宗乃作册图写，每一枝二叶，十五版作一册，名曰宣和睿览集，累至数百及千馀册。余度其万几之馀，安得闲暇至于此要是当时画院诸人仿效其作，特题印之耳。然徽宗亲作者，余自可望而识之。郓王，徽宗第二子也，能画花鸟，克肖圣艺，墨花妙入能品。尝见一卷，后题年月日臣某画进呈，徽宗御批其后曰：览卿近画，似觉稍进，但用墨稍欠生动耳，后作当谨之。以此知一时诸王留心于画者皆如此也。
　　张敦礼，浮梁人。画人物师六朝笔意。哲宗婿也。尝见其论画目；画之为艺虽小，至于使人鉴善劝恶，耸人观听，为补岂可侪于众工哉。敦礼画人物，贵贱美恶容貌可见，笔法紧细，神采如生。江南见陈元达锁树谏图，其忠义之气突出缣素。在京师见阮孚蜡屐图，人物树石并仿顾、陆后有敦礼所受追赠太师诰命，是其家藏之作，子孙就以诰命附其后，真奇品也。
　　文与可竹真者甚少，平生止见五本，伪者三十本。往见张受益古斋泥壁屏上倒垂枝，上题熙宁二年己酉冬至日巴郡文与可戏墨，奇作也。后见绢画二本，一如此题，笔墨皆相似。天地间未见者甚多，岂与可一日间能作此数本耶真伪一见自可辨之。东坡先生文章翰墨，照耀千古，复能留心墨戏，作墨竹师与可，枯木奇石时出新意。仆平
　　
　　生见其谪黄州时，于路途民家鸡栖豕牢间有丛竹木石，因图其状，作木叶亦细纹甚缕。及在秘监，得见拳石老桧、巨壑海松二幅，奇怪之甚。墨花凡见十四卷，大抵写意，不求形似。仆曾收枯木竹石图，上有元章一诗，今为道士黄可玉所有矣，亦奇品也。
