<!-- { "loadSidebar": true } -->
　　懿卜为余谈刘冲倩鉴园之胜，因作此图却寄。余将为山阴之游，他时以相质，不知果有当否。鉴湖一曲，未闻有李白诗、王维画纪胜，太白亦惟风流季真之句，不足以配天姥梦游篇也。鉴园主人能为余作楚词题画则甚善。
　　渭川一竿，发明王之梦，及其干亩，遂作素封：竹亦时而俗。此美箭种竹，独取淇园耳。园在蕺山之上，大都挟江山之胜，与永和群贤翰墨风流横绝，海行之称名园者，余尤意倾，则以其为文安相国之舟传。家无厚业，宛然师俭，花不姚魏，石不平泉，乔木万株，不河阳而仅寄情于此，君以俎豆文安于洛阳司马间。语不云乎，公侯之后，必复其始。是在美箭矣。宋赵伯驹为君实独乐园图，李伯时自为龙眠山庄图，而子由为题绝句如右丞辋川图。余未暇过江览小淇澳之概，因懿卜视图书此，若赋诗写景，以待异日。
　　延陵村在茅山之东，有张从申碑。从申，唐大历时司直，赵子固称其书品在李北海之右。玄靖天师碑与延陵季于此碑，皆在华阳，笔法类徐浩三藏法师碑。延陵碑，萧
　　
　　定作也，略曰：听乐辨列国之兴亡，审贤知世数之存没。挂剑示不言之信，避国保无欲之真玄风可想，至德如存云。旁有四贤，以祠季子、董永、韦昭，与王素而四。癸亥二月，画于朱阳舟次，因命之延陵村图，并书此。
　　吾乡朱文豹，以韬钤为冠军，常待诏阙下，仰画兰自给。画兰深得文太史风韵，今仕于闽，独不见其写九节兰，岂怀乡结梦，习此谷中草本耶且涧兰以海禁鲜至，犹待将军荡平海寇，复还旧观耳。
　　诗在大痴画前，画在大痴诗外。恰要三百馀年，翻身出世作怪。沈启南曾有此图，余以意为之，并书六言绝。
　　丁酉三月十五日，余与仲醇在吴门韩宗伯家。其子逢禧携示余颜书。自身告徐季海书。朱巨川告即海岳书史所载。皆是双玉。又赵千里三生图。周文矩文会图。李龙眠白莲社图。惟顾恺之作右军家园景。直酒肆壁上物耳。
　　杨龙友生于贵竹，独破天荒。所作台荡等图，有宋人之骨力，去其结；有元人之风雅，去其佻。余讶以为出入巨然、惠崇之间，观止矣。龙友一日千里，春秋甚富，未见其止，不知分手之后，变化若何。余画禅室中专待溪藤一幅，与摩诘同供养耳。
　　余养疴山斋，黄石公数补被相过。为消寥寂之况，偶出绢素，强余写米家山。烛下涂抹，仅似其荒率天真耳，六法未能备也。
　　余在山中，先后六年，虽自闲远，每苦笔墨征索者无宁日，不能作铁门限之也。鄂渚官署虽依凤山之麓，北望翠屏在眼，松声鸟语，居然林樾；又鲜过客，终日掩关，得从夙好。今年避暑无事，遂作数图。此幅则以许中舍携
　　
　　赵伯骗万松金阙卷见示，故仿之耳。
　　吾郡画家顾仲方中舍最著。其游长安，四方士大夫求者填委，几欲作铁门限以却之，得者如获拱璧今原之长公元庆，踵其家风，有出蓝之能；又以精工佐其古雅，如王氏之有羲、献，奇矣奇矣!
　　余与平原程黄门以使事过江南，一日阁舆道上，陂陀回复，峰峦孤秀，下有平湖，澄碧万顷。湖之外长江吞吐，征帆点点，与鸟俱没。黄门日：此何山也余曰；其齐山乎盖以江涵秋水测之果然。
　　余在广陵，见司马端衡画山水，细巧之极，绝似李成，多宋元题跋，画谱俱不载。以此知古人之逃名。王拿州尝跋作张端衡，后见陆放翁集，始知其误。跋画最非易事。
　　昔见周贞静先生小景云山十幅馀，绝类米虎儿、高尚书。及是又见行草书，不减苏玉局、黄涪翁，与其诗得三绝。曾游楚中，以一辦香荐于先生遗爱祠。少时读先生论数十篇，至今不忘。如此前辈风流，今日殆尽，良可兴慨。
　　余尝与眉公论画：画欲暗，不欲明。明者如觚棱钩角是也，暗者如云横雾塞是也。眉公胸中素具一丘壑，虽草草泼墨，而一种苍老之气，岂落吴下之画师甜俗魔境耶!同观者，修微王道人也。
　　余为仲醇摹云林一幅，题云：仲醇悠悠忽忽，土木形骸，绝似嵇叔夜。求之近代，惟懒瓒得其半耳仲醇好懒瓒画，以为在于久、山樵之上。政是识韵人，了不可得。余为写云林山景，一似吕安命驾。
　　余顷驰车彭城，不胜足音之怀，又有火云之苦回驭谷水塔上，养疴三月，而仲醇挟所藏木瘿鑪、王右军月半
　　。
　　帖真迹、吴道子观音变相图、宋板华严经、尊宿语录示余。丈室中惟置一床。相对而坐，了不蓄笔砚。既雨窗静阗，吴门孙叔达以画事属余纪游，为写迂翁笔意，即长安游子，能有此适否!
　　唐李德裕采天下怪石，聚之平泉别墅，遗诫后昆日：有以平泉石轻与人者，非佳子弟也。内一醒酒石，尤珍爱之，醉则踞焉今汉阳之宝石。似不少逊，而画石疑较胜。唐诗云，寒姿数片奇突兀，曾作秋江秋水骨。又云：雪尽身还瘦，云生势不孤。此颇足以状石。
　　梁溪华学士，收藏法书名画为江南冠。梢李项子京后起，与之斗胜。元季四大家，无所不有，惟倪迂画寥寥。画犹易致，画卷绝少。项所藏狮子林图，华则鹤林图耳。文太史父子尝欲两家合并为一，各不相下。狮子林为京口张修羽所收。余数访华文伯于东皋亭山，出此见示，如徐洪客一见唐文皇，心降神伏，咄咄叹赏。文伯觉余雅好，便以见归，几同豪夺，岂亦学士公点头相许为同宮同味、令其文孙作米老捐砚山故事耶!
　　辋川粉本，行世者横卷耳。余以卷中诸景，收为长轴，如李伯时白莲社图，然以辋口庄为主。，书有法帖，尚可意求，至于画道，必托缣素，非木石雕镌所能传者。今宋元名笔，一幛百金，鉴定少讷，辄收膺本而浅学之流，朝事执笔，夕以自标，或曰此学范、关，此学董、巨，殊可惭惶。亦闻王安道之事乎安道精于医，自谓天下少双。闻秦中有国医，不远千里，为之佣保凡及三年，莫窥其际。一日忽佐片言，国医骇之曰：予非王安道乎相视而笑。安道遂纵游华山，作图四十幅
　　
　　而归。翰墨之事，谈何容易也。林雪画
　　岁在己亥，余北归过汶上。时于文定公以东平李室名道坤者所作山水花卉册见示，托路大夫求余跋北方画学，自李夫人创发，亦书家之有李、卫，奇矣奇矣。山居荏苒，几三十年。乃此罗汉娄水生彝山先生所藏，乃吾友丁南羽游云间时笔，当为丙子丁丑年，如生力驹，顺风鸿，非复晚岁枯木禅也。诗文书画少而工，老而淡。淡胜工，不工亦何能淡。东坡云：笔势峥嵘，文采绚烂，渐老渐熟，乃造平淡。实非平淡，绚烂之极也。观此卷者，当以意求之。
　　众生有胎生、卵生、湿生、化生。余以菩萨为毫生，盖从画师指头放光，拈笔之时，菩萨下生矣。佛所云种种意生身，我说皆心造，以此耶南羽在余斋中写大阿罗汉，余因赠印章曰；毫生馆。丁南羽白描罗汉
　　花品从众香国中来，临风独笑，足令姚魏气短，便有群芳竟妒，其品自绝题画牡丹
　　闻闺秀之能画史者一再出，又皆著于武林之西湖。初为林天素，继为王友云。彼如北宗卧轮偈，此如南宗慧能偈。或对境心不起，或对境心数起，皆菩提增长，求女人相，了不可得。然天素秀绝，吾见其止；友云澹宕，特饶骨韵，假令嗣其才力，殆未可量。惜其身世犹绕树三匝。非然。明二三君子为之金汤。何自磨砖作镜。余又惜于东阿虽度外怜才。不遑见献花天女。听其说法与余同耳林子画
　　余以辛卯之秋游武彝，曾为云窝二律诗。独未为图耳。今见逊之此图，追踪子久，烟云奔放，林麓深密，实
　　
　　为画中之诗。三十年前眼境重新，坐收幔亭奇致，叹服叹服。题王逊之接笋峰图
　　朔旦至金阊门，客以北苑画授予，烟云变灭，草木郁葱，真骇心动目之观。乃知米氏父子深得其意。余家有虎儿大姚村图，政复相类。不师北苑，乌能梦见南宮耶
　　右东坡先生题王晋卿画。晋卿亦有和歌，诗特奇丽，东坡为再和之。意当时晋卿必自画二三本，不独为王定国藏也。今皆不传，亦无复副本在人间。虽王元美所自题家藏烟江图，亦自以为与诗意无取，知非真矣。余从嘉禾项氏见晋卿瀛山图，笔法似李营丘，而设色似李思训，脱去画史习气。惜项氏本不戒于火，已归天上，晋卿迹遂同广陵散矣。今为想像其意，作烟江叠幛图，于时秋也，辄从秋景，于所谓春风摇江天漠漠等语，存而弗论矣。
　　先是余过嘉兴，观项氏所藏晋卿瀛山图，至武林，观高氏所藏郭恕先辋川图二卷，皆天下传诵北宋名迹，以视此卷，不无退舍。盖瀛山图笔细谨而无澹荡之致，辋川多不皴，惟有钩染，犹是南宋人手迹。余在京师，往来于怀，至形梦寐，及是获披觏再过，始知营平所言，百闻不如一见，真老将语也。此聊以论画耳，类是者更何限。人须自具法眼勿随人耳食也。
　　此卷为王越石以倪迂设色山水易去，犹恐新都多收藏家，转入素封手，不韵，今又为逊之玺卿所收，得所归矣。第景纯梦中之锦，为江令割截多尽，且奈何。
　　古人诗语之妙，有不可与册子参者，惟当境方知之。长沙两岸皆山，余以牙檣游行其中，望之地皆作金色，因忆水碧沙明之语。又自岳州顺流而下，绝无高山，至九江
　　
　　则匡庐兀突出樯帆外，因忆孟襄阳所谓挂席几千里，名山都未逢，泊舟浔阳郭，始见香炉峰。真人语千古不可复值也。
　　赵荣禄枯树，法郭熙李成，不知实从飞白结字中来也。文君眉峰点黛，不知从董双蛾远山衲带来也。知此省画法。
　　吴文中为米仲诏画所藏石一卷。仲诏走信三千里视余，余为定名曰：此洞天灵焰也。盖文中以孙知微画火法为此石传写神照。而其蜿蜒垂垂者，当作水观；剑峰崭截者，当作金观；孤起林立者，当作木观；坡陀平彝者，当作土观。宋邵氏以石与金木水火土而六，谓石具五行之秀也。仲诏所藏有之矣昔人开镜可照二十里许者，曰：吾面如橾子大，安用是!闻砚可呵之出水者，日：一文钱一担水，安用是此虽发于名贤之口，未为笃论。物有尤物，如人有异人，若夫苏子瞻之仇池，米元章之砚山，可抑其声价与他山之石等，则相取桓圭衮裳足矣，何必皋禹!将取长矛大戟足矣，何必韩白哉!岂直石之不幸而已。米、苏二公为石兄作卞和泣，意不在石也。仲诏岂有异耶，元章洞天一品石，有甘露降其旁，礼部状闻于朝。今仲诏在辇毂之下，太乙下观，百灵潜卫，何止甘露洒须弥而已。米仲诏奇石图
　　
　　画笺
　　明屠隆撰。隆字纬真，一字长卿。浙江鄞县人。有异才，下笔数千言。万历间进士，历颍上、青浦知县，至礼部主事。罢归，以卖文为生。
　　
　　
　　画笺
　　赏鉴
