<!-- { "loadSidebar": true } -->
　　宝帐，开元三年史小净起样，随隐起等是张阿乾，生铜作并蜡样是李正、王兼亮、郭兼子。天后大香炉。高五尺五寸，阔四尺，重二千斤。又大金铜香炉，毛婆罗样。后更加木座及须弥山浮趺等，高一丈二尺，张阿乾蜡样。金铜幡十三口，长一丈二尺，张李八写并成。画绢幡十三口。金铜脚，长一丈二尺，张李八写并成。又四口，亦长一丈二尺，杂手成。大院纱廊壁行僧，中门内已西，并赵武端描。惟唐三藏是刘行臣描并成。中门内已东五僧，师奴描。第六僧已东，至东行南头第二『_丁已南、并刘行臣描。已北，并赵武端描。或云刘行臣描。中门西边纱廊外面，并圣历已后刘茂德描，陈庶子成。中门内立神，大门内坐神，并刘行臣描。中门东立神及神之东西两鬼。圣历后，有神英法师令何长寿扫却，欲重描。神英京兆党何生，洛下众僧党刘行臣。时人以何生杂善山水，至于画神不如刘，刘为关东独步，与西京长寿齐名。洛下之意，仰何进刘，不许神英之请，还遣行臣之子茂德续其父画。今中门东神及两鬼腰已上新接者，父不迨其子矣。其日藏月藏经变，有病龙，又妙于福先寺者。殿内则天真，山亭院十轮经变、华严经，并武静藏画。龙王面上蜥蜴，及怀中所抱鸡，尤妙。山亭院北及门楼内两厢震宣、支提二神，并刘行臣画，今暗。第二门东神，亦行臣画，今暗。彦远游西京寺观不得遍，惟敬爱寺得细探讨，故为详备。
　　龙兴寺，西禅院殿东头，展画八国王分舍利。
　　大云寺，门东两壁鬼神，佛殿上菩萨六躯，净土经变，阁上婆叟仙，并尉迟画。黄犬及鹰最妙。
　　弘圣寺，陈静眼、张志画。
　　昭成寺，西廊障日西域记图，杨庭光画。三门下护法二神，张遵礼画。
　　香炉两头净土变、药师变，程逊画。
　　
　　圣慈寺，西北禅院，程逊画。本行经变、维摩诘并诸功德，杨庭光画。弘道观东封图，是吴画。两京记乃云非名手画，误也。城北老君庙，吴画。杜甫诗云：五圣联龙衮，千官列雁行。画手看前辈，吴生独擅场。光严寺。裴孝源云有董伯仁画。天女寺。裴云，有展画，今不见。
　　已上东都。
　　会昌五年，武宗毁天下寺塔，两京各留三两所，故名画在寺壁者唯存一二。当时有好事或揭取陷于屋壁。已前所记者，存之盖寡。先是宰相李德裕镇浙西，创立甘露寺。唯甘露不毁，取管内诸寺画壁置于寺内，大约有：
　　顾恺之画维摩诘，在大殿外西壁。
　　戴安道文殊，在大殿外西壁。
　　陆探微菩萨，在殿后面。
　　谢灵运菩萨六壁，在天王堂外壁。
　　张僧繇神，在禅院三圣堂外壁。
　　张僧繇菩萨十壁，在大殿两头。
　　张僧繇菩萨并神，在文殊堂外壁。
　　展子虔菩萨两壁，在大殿外。
　　韩斡行道僧四壁，在文殊堂内。
　　陆曜行道僧四壁，在文殊堂内前面。
　　唐凑十善十恶，在三门外两头。
　　吴道子僧二躯，在释迦道场外壁。
　　吴道子鬼神，在僧迦和尚南外壁。
　　王陀子须弥山、海水，在僧伽和尚外壁。顾画维摩诘，初
　　置甘露寺中，后为卢尚书简辞所取，宝于家以匣之。大中七年，今上因访宰臣此画，遂诏寿州刺史卢简辞求以进，赐之金帛，以画示百寮，后收入内。
　　
　　述古之秘画珍图
　　
　　古之秘画珍图，固多散逸人间，不得见之，今粗举领袖，则有：
　　
　　龙鱼河图
　　六甲隐形图
　　五帝钩命决图
　　孝经秘图
　　孝经左契图
　　孝经雌雄图
　　遁甲开山图王粲
　　甘泉宫图汉武
　　汉麟阁图二武帝一宣帝一
　　鸿都门图孔圣七十子
　　西王母益地图舜
　　南都赋图戴安道
　　云汉图刘褒
　　黄帝明堂图汉武
　　五岳真形图汉武
　　韩诗图十四
　　论语图二
　　蚩尤王子兵法营阵图
　　鲁班攻战器械图
　　黄帝攻法图
　　伍胥水战图
　　吴孙子兵法云气图
　　五星八卦二十八宿图
　　十二星宫图三
　　日月交会九道图
　　分野璇玑图八
　　望气图一
　　河图十三又八卷
　　诗纬图一
　　春秋图一
　　孝经谶图十二
　　浸潭泥图七
　　八卦八风十二时二十八宿音律图十一
　　周公成坏吉凶图一
　　妖怪图四
　　相宅园地图一黄帝樊薛许氏相图一
　　
　　阴阳宅相图一
　　马像图八
　　三王相鹰图一
　　疗马百病图四
　　老子黄庭经图一
　　大搜神芝图十二
　　黄帝升龙图一
　　山海经图六又钞图一
　　太史公汉书图八
　　汉记图三
　　太史公画二十八人
　　大荒经图二十六
　　河图括地象图十一
　　天地郊社图
　　诸卤簿图
　　古圣贤帝王图八
　　古瑞应图二
　　魏帝所撰杂画图一
　　魏顺应图四十
　　大驾卤簿图三
　　明帝太学图三
　　列仙传图一
　　搜神记图四
　　百国人图一
　　地形图一张衡
　　地形方丈图一裴秀
　　孙子八阵图一
　　太一三宫用兵成图二
　　浑天宣夜图各一
　　日月交会图一郑玄注
　　章贤十二时云雨气图一
　　十二属神图一
　　神农本草例图一
　　周礼图十四
　　周室王城明堂宗庙图
　　江图四
　　吴孙子牝牡八变阵图二
　　黄石公五星图玄图一
　　占日云气图
　　二十八宿分野图一
　　风角五音图
　　三礼图十卷，阮谌等撰。又十二卷，隋文帝开皇二十年敕有司撰，左武侯执旗侍官夏侯朗画。
　　尔雅图上下两卷，陈尚书令江灌，字德源，至武德中为隋州司马，并著尔雅赞二卷，音六卷。
　　忠孝图二十卷，唐故凉州都督李袭誉贞观三年撰，奏上嘉之，并传赞。
　　
　　
　　
　　汉明帝画宫图五十卷，第一起庖牺，五十杂画赞。汉明帝雅好画图，别立画官，诏博洽之士班固、贾逵辈取诸经史事，命尚方画工图画，谓之画赞。至陈思王曹植为赞传。
　　益州学堂图十，画古圣帝贤臣七十，后代又增汉晋帝王名臣、蜀之贤相牧守。似东晋时人所撰。
　　鲁庙孔子弟子图五。是鲁国庙堂东西厢画图。
　　传国玺图一，姚察撰并记。
　　洛阳图一名杨官图状，杨俭期撰。
　　区宇图一百二十八卷，每卷首有图，虞茂氏撰。
　　职贡图一，外国酋渠、诸蕃土俗本末，仍各图其来贡者之状。金楼子言之，梁元帝画。
　　中天竺国图有行记十卷、图三卷，明庆三年王玄策撰。
　　祥瑞图十卷，起天有黄道，失撰者。
　　符瑞图十卷，行日月杨庭光并集孙氏熊氏图。
　　白泽图一卷，三百二十事，出抱朴子，黄帝巡东海而遇之。
　　古今艺术图五十卷，既画其形，又说其事，隋炀帝撰。
　　灵秀本草图六，起赤箭，终蜻蜓，源平仲撰。
　　本草图二十五，其形状苏敬撰，明庆中事。
　　易状图一灵命本图二
　　辩灵命图二
　　右略举其大纲，凡九十有七，尚未尽载。
　　
　　
　　
　　卷四
　　
　　叙历代能画人名
　　
　　轩辕时
　　史皇，黄帝之臣也。始善图画，创制垂法，体象天地，功侔造化。首冠群工，不亦宜哉。见世本。与苍颉同时。
　　
　　周
　　
　　封膜，周时人，善画。见穆天子传。郭璞云：姓封，名膜。
　　
　　齐
　　
　　敬君者，善画。齐王起九重台，召敬君画之。敬君久不得归，思其妻，乃画妻对之。齐王知其妻美，与钱百万，纳其妻。刘向说苑具载。
　　
　　秦
　　
　　烈裔，消骞国人。秦皇二年，本国献之。口含丹墨，喷壁成龙兽。以指历地，如绳界之。转手方圆，皆如规矩。度方寸内，五岳四渎列土备焉。善画鸾凤，轩轩然惟恐飞
　　
　　去。见王子年拾遗录。
　　
　　汉
　　
　　毛延寿杜陵人陈敞安陵人刘白新丰人
　　龚宽洛阳人阳望下杜人樊育长安人
　　已上六人，并永光、建昭中画手。时元帝后宫既多，
　　使图其状，每披图召见。诸宫人竞赂画工钱帛。独王嫱貌丽，意不苟求，工人遂为丑状。及匈奴求汉美女，上按图召昭君行。帝见昭君貌第一，甚悔之，而籍已定，乃穷其事。画工皆弃市，籍其家赀皆巨万。毛延寿画人老少美恶皆得其真。陈敞、刘白、龚宽并工牛马，但人物不及延寿。阳望、樊育亦善画，尤善布色。见葛洪西京杂记。
　　
　　后汉
　　
　　赵岐，字邻卿，京兆长陵人。多才艺，善画。自为寿藏于郢城，画季札、子产、晏婴、叔向四人居宾位，自居主位，各为赞颂。献帝建安六年卒。官至太常卿。见范晔东汉书。
　　刘褒，汉桓帝时人。曾画云汉图，人见之觉热。又画北风图，人见之觉凉。官至蜀都太守。见孙畅之述画记及张华博物志云。
　　蔡邕，字伯喈，裴孝源所定品第云：伯嗜在下品。陈留圉人。工书画，善鼓琴。建宁中为郎中，校书东观，刊正六经文字，书于太学石壁，天下模学。又创作八分书体。为左中
　　郎将、封高阳乡侯。年六十一。灵帝诏邕画赤泉侯五代将相于省，喜、震、叔节、赐、彪。兼命为赞及书。邕书、画与赞、皆擅名于代，时称三美。见东观汉记并孙畅之述画。有讲学图、小列女图传于代。
　　张衡，字平子，南阳西鄂人。高才过人，性巧，明天象，善画。累拜侍中，出为河间王相。年六十二。昔建州浦城县山有兽石，名骇神，豕身人首，状貌丑恶，百鬼恶之，好出水边石上。平子往写之，兽入潭中不出。或云：此兽畏人画，故不出也，可去纸笔。兽果出，平子拱手不动，潜以足指画兽。今号为巴兽潭。见郭氏异物志。彦远案三齐记云：昔秦始皇见海神，使左右巧者以足画之。又案应劭风俗通云：公输班见水上蚕形，以足画之。巧者非止于手运思，脚亦应乎心也。
　　刘旦、杨鲁，并光和中画手，待诏尚方，画于洪都学。二人并见谢承后汉书。
　　
　　魏
　　
　　少帝曹髦，字士彦。中品。东海定王霖之子。幼好学，善书画。初封高贵乡公，后即帝位。甘露三年卒，年二十。魏志有传。曹髦之迹，独高魏代，谢赫等虽著画品，皆阙而不载。彦远今著此书，不必备见其踪迹，但自古善画者即载之。有祖二疏图、盗跖图、黄河流势、新丰放鸡犬图传于代。又有于陵子黔娄夫妻图。
　　杨修，字德祖，中品下。华阴人也。有俊才，为丞相主簿，与陈思王友善。武帝以知有馀，又袁氏之甥也，且密于植，遂恶之。魏志有传。西京图、严君平像、吴季札像，并晋明帝题
　　
　　字，传于代。
