<!-- { "loadSidebar": true } -->
　　　　道士厉归真，莫知其乡里。善画牛虎，兼工竹雀鸷禽。虽号道士，而无道家服饰，唯衣布袍，徜徉阛阓，视酒垆旗亭如家而归焉。人或问其出处，乃张口茹拳而不言，所以人莫之测也。一日朱梁太祖诏而问曰：“卿有何道理？”归真对曰：“臣衣单爱酒，以酒御寒，用画偿酒，此外无能。”梁祖然之。推是语以究其所得，必非常人。此与除睡人间总不知之意何异？真寓之于画耳。南昌信果观中有圣像甚工，每苦雀鸽粪秽，而归真为画一鹞于壁间，自此遂绝，亦颇奇怪。要其至非术则几神矣。今御府所藏二十有八：
　　　　云龙图一，乳虎图一，牧牛图七，渡水牧牛图二，渡水牛图一，牧放顾影牛图一，江堤牧放图一，荀竹乳兔图一，柏林水牛图一，乳牛图五，猫竹图一，宿禽图一，鹊竹图二，笋竹图一，蜂蝶鹊竹图一，蔓瓜图一。
　　
　　　　○李霭之
　　李霭之，华阴人。善画山水泉石，尤喜画猫。雅为罗绍威所厚，建一亭为霭之援毫之所，名曰“金波”。时以号霭之为金波处士，妙得幽人逸士林泉之思致。故一寄于画，
　　
　　则无复朝市车尘马足、肩磨毂击之状，真胸中自有丘壑者也。画猫尤工。盖世之画猫者，必在于花下，而霭之独画在药苖间，岂非幽人逸士之所寓，果不为纷华盛丽之所移耶？今御府所藏十有八：
　　　　药苖戏猫图一，醉猫图三，药苖雏猫图一，子母戏猫图三，戏猫图六，小猫图一，子母猫图一，虿猫图一，猫图一。
　　
　　　　○赵令松
　　　　宗室令松字永年，与其兄令穰俱以丹青之誉并驰。工画花竹，无俗韵。以水墨作花果为难工，而令松独于此不凡。然巧作朽蠹太多，论者或病之。而画犬尤得名于时。昔人谓“画虎不成反类于狗”，今令松故直作狗，岂无意乎？官至右武卫将军，隰州团练使，赠徐州观察使，追封彭城侯。今御府所藏四：
　　　　瑞蕉狮犬图一，花竹狮犬图一，秋菊相属图二。
　　
　　　　○赵邈龊
　　赵邈龊，亡其名，朴野不事修饰，故人以邈龊称，不知何许人也。善画虎，不惟得其形似，而气韵俱妙。盖气全而失形似，则虽有生意而往往有反类狗之状。形似备而乏气韵，则虽曰近是，奄奄特为九泉下物耳。夫善形似而气韵俱妙，能使近是而有生意者，唯邈龊一人而已。今人多称包鼎为上游者，亦犹井蛙泽鲵，何足以语沧溟之渺弥也！今御府所藏八：
　　
　　　　丛竹虎图三，出山虎图一，战沙虎图一，伏虎图一，驯虎图一，虎图一。
　　
　　　　○朱义
　　　　朱义，江南人，与朱莹其族属也，皆以画牛得名。作斜阳芳草，牧笛孤吹，村落荒闲之景，而无市朝奔逐之趣。虽望戴嵩为不及，而亦后来名家。今御府所藏六：
　　　　牧牛图三，横笛牧牛图一，饮水牛图一，乳牛图一。
　　
　　　　○朱莹
　　　　朱莹，江南人，与朱义同族。亦善画牛马得名，尤工人物。作《牧牛图》极臻其妙，然饮水龁草，盖牛之真性，非笔端深造物理而徒为形似，则人人得以专门矣。独莹与义殆若知之者。今御府所藏五：
　　　　牧牛图四，牛图一。
　　
　　　　○甄慧
　　　　甄慧，睢阳人。善画佛像帝释，脱落世间形相，具天人之威仪，故以此得名于时。亦工画牛马，而留意甚精。至于穿络，真性固已失之矣。而鞭绳之所制畜，亦有见于警策者也。画虽末技，而意之所在，故有进于妙者。今御府所藏一：
　　　　牧童卧牛图一。
　　
　　　　○王凝
　　王凝，不知何许人也。尝为画院待诏。工画花竹翎毛，下笔有法，颇得生意。又工为鹦鹉及师猫等。非山林草野之所能，不唯责形象之似，亦兼取其富贵态度，自是一格。
　　
　　苟不能焉，终不到也。今御府所藏一：
　　　　绣墩狮猫图。
　　
　　　　○祁序
　　　　祁序，江南人。善工画花竹禽鸟，又工画牛。人或谓有戴嵩遗风。至于画猫，近世亦罕有其比。猫与牛者，皆人之所常见，每难为工。昔人有画斗牛者，众称其精，独有一田夫在傍，乃指其瑕。既而问之，乃曰：“我见斗牛多擫尾，今揭其尾，非也。”画者惘然，因服其不到。序亦有斗牛甚奇。今御府所藏四十有四：
　　　　倒影牛图一，渡水乳牛图二，四皓奕棋图三，夹竹桃花图二，长江渔图一，潇湘逢故人图二，写生鸡冠花图一，牧牛图二十二，乳牛图三，斗牛图二，水牛图一，牧羊图一，诗客图二，虎图二。
　　
　　　　○何尊师
　　何尊师，不知何许人也。龙德中居衡岳，不显名氏，常往来于苍梧、五岭，仅百余年，人尝见之，颜貌不改。或问其氏族年寿，但云“何何”；或问其乡里，亦云“何何”。时人因此遂号曰“何尊师”。不见他技，但喜戏弄笔墨。工作花石，尤以画猫专门，为时所称。凡猫寝觉行坐，聚戏散走，伺鼠捕禽，泽吻磨牙，无不曲尽猫之态度。推其独步不为过也。尝谓猫似虎，独有耳大眼黄不相同焉。惜乎尊师不充之以为虎，但止工于猫，似非方外之所习，亦意其寓此以游戏耳。今御府所藏三十有四：
　　
　　戎葵太湖石图一，葵石戏猫图六，山石戏猫图一，葵花戏猫图二，葵石群猫图二，子母戏猫图一，苋菜戏猫图一，子母猫图一，薄荷醉猫图一，群猫图一，戏猫图五，猫图一，醉猫图十，石竹花戏猫图一。
　　
　　卷十五
　　　　◎花鸟叙论
　　五行之精，粹于天地之间，阴阳一嘘而敷荣，一吸而揪敛，则葩华秀茂，见于百卉众木者，不可胜计。其自形自色，虽造物未尝庸心，而粉饰大化，文明天下，亦所以观众目、协和气焉。而羽虫有三百六十，声音颜色，饮啄态度，远而巢居野处，眠沙泳浦，戏广浮深；近而穿屋贺厦，知岁司晨，啼春噪晚者，亦莫知其几何。此虽不预乎人事，然上古采以为官称，圣人取以配象类，或以著为冠冕，或以画于车服，岂无补于世哉？故诗人六义，多识于鸟兽草木之名，而律历四时，亦记其荣枯语默之候。所以绘事之妙，多寓兴于此，与诗人相表里焉。故花之于牡丹芍药，禽之于鸾凤孔翠，必使之富贵。而松竹梅菊，鸥鹭雁鹜，必见之幽闲。至于鹤之轩昂，鹰隼之击搏，杨柳梧桐之扶疏风流，乔松古柏之岁寒磊落，展张于图绘，有以兴起人之意者，率能夺造化而移精神，遐想若登临览物之有得也。今集自唐以来迄于本朝，如薛鹤、郭鹞、
　　
　　边鸾之花，至黄荃、徐熙、赵昌、崔白等，其俱以是名家者，班班相望，共得四十六人。其出处之详，皆各见于传，浅深工拙，可按而知耳。若牛戬、李怀衮之徒，亦以画花鸟为时之所知，戬作《百雀图》，其飞鸣俯啄，曲尽其态，然工巧有余，而殊乏高韵；怀衮设色轻薄，独以柔婉鲜华为有得，若取之于气骨，则有所不足，故不得附名于谱也。
　　
　　　　◎花鸟一
　　　　○縢王李元婴
　　　　滕王元婴，唐宗室也。善丹青，喜作蜂蝶。朱景元尝见其粉本，谓能巧之外，曲尽精理，不敢第其品格。唐王建作《宫词》云“传得滕王《蛱蝶图》”者，谓此也。今御府所藏一：
　　　　蜂蝶图。
　　
　　　　○薛稷
　　　　薛稷字嗣通，乃河东汾阴人收之从子也。少有才藻，为流辈所推。外祖魏正家藏书画甚多，至于表疏之类，无所不有。皆虞世南、褚遂良真迹。稷既饫观，遂锐意学之，而书画并进。善花鸟人物杂画，而尤长于鹤。故言鹤必称稷，以是得名，且世之飬鹤者多矣，其飞鸣饮啄之态度，宜得之为详，然画鹤少有精者，凡顶之浅深，氅之黳淡，喙之长短，胫之细，膝之高下，未尝见有一一能写生者也。又至于别其雄雌，辨其南北，尤其所难，虽名手号为善画，而画鹤以托爪传地，亦其失也。故稷之于此颇极其妙，宜得名于古今焉。昔李杜以文章妙天下，而李太白有稷之《画赞》，杜子美有稷之《鹤》诗，皆传于世，盖不识其人，视其所与，信不诬矣。稷在睿宗朝，历官至太子少保，封晋国公，《唐史》自有传。今御府所藏七：
　　啄苔鹤图一，顾步鹤图一，
　　
　　鹤图五。
　　
　　　　○边鸾
　　　　边鸾，长安人。以丹青驰誉于时，尤长于花鸟，得动植生意。德宗时有新罗国进孔雀，善舞，召鸾写之。鸾于贲饰彩翠之外，得婆娑之态度，若应节奏。又作折枝花，亦曲尽其妙。至于蜂蝶，亦如之。大抵精于设色，如良工之无斧凿痕耳。然以技困穷，卒不获用，转徙于泽潞间。随时施宜，乃画带根五参，亦极工巧。近时米芾论画花者，亦谓鸾画如生。今御府所藏三十有三：
　　　　踯躅孔雀图一，鹧鸪药苖图一，孔雀图一，木瓜雀禽图一，梨花鹁鸽图一，木笔鹁鸽图一，金盆孔雀图一，木瓜花图一，花鸟图一，菜蝶图二，木瓜图一，葵花图一，鸷禽图一，鹊鹞图一，写生鹁鸽图一，花苖鹁鸽图一，芭蕉孔雀图二，李子花图一，折枝李实图一，梅花鹡鸰图一，牡丹图一，牡丹白鹇图一，牡丹孔雀图一，梨花图一，千叶桃花图一，写生折枝花图一，花竹禽石图二，鹭下莲塘图二，石榴猴鼠图一。
　　
　　　　○于锡
　　于锡，不知何许人也。善画花鸟，最长于鸡，极臻
　　
　　其妙。有《牡丹双鸡》、《雪梅双雉》二图。鸡，家禽，故作牡丹；雉，野禽，故作雪梅：莫不有理焉。今御府所藏二：
　　　　牡丹双鸡图一，雪梅双雉图。
　　
　　　　○梁广
　　　　梁广，不知何许人也。善画花鸟，名载谱录，为一时所称。故郑谷作《海棠》诗，有“梁广丹青点笔迟”之句也。谷以诗名家，不妄许可，谷既称道，广之画可见矣。今御府所藏五：
　　　　四季花图一，夹竹来禽图一，海棠花图三。
　　
　　　　○萧悦
　　　　萧悦，不知何许人也。时官为协律郎，人皆以官称其名，谓之萧协律。唯喜画竹，深得竹之生意，名擅当世。白居易诗名擅当世，一经题品者，价增数倍，题悦《画竹》诗云：“举头忽见不似画，低耳静听疑有声。”其被推称如此，悦之画可想见矣。今御府所藏五：
　　　　乌节照碧图二，梅竹鹑鹩图一，风竹图一，笋竹图一。
　　
　　　　○刁光
　　　　刁光，长安人。自天复初入蜀，善画湖石、花竹、猫兔、鸟雀之类。慎交游，所与者皆一时之佳士，如黄荃、孔嵩皆师事之。议者以谓孔类升堂，黄得入室。其知言哉！年逾八十，益不废所学。今蜀郡僧寺中壁间花竹，往往尚有存者。今御府所藏二十有四：
　　花禽图五，芙蓉鸂（氵鶒）图一，引雏鹩子图一，蜂蝶茄菜图一，
　　
