<!-- { "loadSidebar": true } -->
　　卷第二
　　论理
　　论曰：夫梅之可贵者，以其霜雪凌厉之时，山林摇落
　　
　　之后，突兀峥嵘，挺然独立，与松柏并操，非凡草木之所能比拟也。古之士大夫不特形之于言，又且笔之于画。惟花光、补之之作，其清标过人，神妙莫测，非得乎心而应乎手者不能也。此无他，盖其深得造化之妙，下笔而摹写逼真故耳。苟不知此，则亦无足论矣。且如梅之写法，必一俯一仰，此不易之理。运思而得其俯仰之趣者，合阴阳之道也。一俯一仰，二气所萃，得此法于言意之表，方可与谈写梅之妙。至于枯津燥润、长短弱健、生悴老嫩、出入交畅者，莫非阴阳之妙。凡作花背面开落、偏侧俯仰，得其要者，何莫非斯道也。尝读易系辞，古者包羲氏之王天下也，仰则观象于天，俯则观法于地，观鸟兽之文与地之宜，以通神明之德，以类万物之情。伏羲作易，验阴阳消息两端而已。先儒有曰：阴阳虽是两个字，然却是一气之消息。一进一退，一消一长，进处便是阳，退处便是阴。只是这一气之消息，做出古今天地间无限事来。古者伏羲观鸟兽之文与地之宜，那时未有文字，只是仰观俯察而已。想得圣人之心清明纯粹，是以见得天地阴阳之妙。今人心粗昧而不灵，如何识得又云：如草木之有雌雄，银杏相桐、牝牡麻竹之类皆然。又树木向阳处则坚实，背阴处则虚软。余谓若细识得，则凡物莫能逃此道也。吁，难矣哉，非致知格物之君子，其孰能知之。
　　论气
　　一点胚胎太极先，月香水影弄婵娟。要知无影无香处，这个机微妙不传。
　　
　　学似
　　意足不求颜色似，前身相马九方皋。此诗人造极之语，然学而不精以此藉口者盖多，诚可晒也。夫既学而不求似，则亦何以谓之学故述此政欲与画者商略。
　　兴适
　　夫子曰：工欲善其事，必先利其器夫画者，所需笔墨砚纸，四者具美，犹工之利其器也。器之所在，兴亦随之。故其焚香静坐，神超而气定，搜态则操笔急移，一扫而成，如兔起鹘落，少纵则失矣。所谓弓斗、鹿角、棠梨、折戟、鹤舞、龙蟠者，皆托言其形似也。至若摇风积雪、带雨笼烟、水边清浅、月下黄昏者，皆兴适而为之。此其游戏翰墨，必若能吟咏情性者而后得之。使花神有灵，吾为知己乎。
　　难花
　　花光曰；枝须立其意老，花须立其意远。枝意既老，花意既远，则宜清柔之蕊。华心七须，其中欲长，傍者欲短。中长者生于花心，食之味酸，乃结子之须也。侧短者出于辦侧，食之味甜，乃放香之心也。人或难之曰：梅之须不下数十茎，今只画其七者，何也师曰：然须虽多，而禀阳和之气，成霜雪之质，独其七耳。难者又日：梅之
　　。
　　花，有六出四出，今独画其五出者，何也对曰：六出四出谓之棘梅，乃村野之人接于棘之上者，或木之根受气不清而然耳。独五出者禀冲和之气，有自然之性，故特画之。难者骇然曰：信师不谬矣。
　　论梅之病
　　碎枝繁杂，起笔太颠，交枝无意，嫩梢十字，弓势不成，梢无鹿角，阴阳不分，嫩梢多刺，枝无条理，花无次序，贯枝重叠，老嫩有花，节如苍眼，刺无副笔，重枝过节，枝无轻重，气条有花，挑心卷杂，正背大小，雪雨花新，梢同一体，下笔再填，梢如死蛇，写景无意，此皆作梅之病也。
　　续论梅之病三十六事
　　起笔太颠，交枝无意，梢无鼠尾，枯有重眼，屈曲重叠，不分阴阳，枝无态变，老处无花，当闲却闹，从枝交杂，身无轻重，枝老花繁，气条苞椒，嫩梢多刺，花盛不落，繁无正背，梢重根轻，身无丁势，不分鹿角，枯槁起条，英蕊繁胜，刺无副笔，花无肥瘦，枝不抱体，后梢过前，梢条同体，花无四面，嫩梢双花，枝嫩垂地，老嫩不分，挑心繁卷，停笔竹节，下笔再填，不量地步，写景无意，枝梢十字。若能熟记，何患不似。
　　
　　胶纸法则
　　纸不必拘厚薄，胶矾所施如何耳。纸厚则胶欲重，纸轻则胶差薄。今市货中名为灰纸者，则不可胶也。诗云；胶汤似水略而浑，盏水三有定论。矾削入时须少少调和，甜则是玄门。
　　墨水要论
　　墨者精神之用也，墨法不明则卤莽矣，其可忽诸夫初学时研弄未熟，而使浓处反淡、枯处反燥者，皆由施墨水不得其宜，而精神并失之也。学者于此，苟能昼夜不厌，久而愈熟，则自然至于妙矣。此又不可不知也。
　　用笔合宜论
　　画家云：笔尖柯木嫩，墨淡野云轻。意懒石头软，神昏水不清。斯言得之矣。盖笔尖则梢弱，笔钝则梢死。作枯木当用钝笔，嫩梢当用高健圆笔，圈花剔须用极细尖笔，墨水剔地用无心笔，点蒂用久使微钝笔，点苔用大钝笔，嶙峋石、拖坡岸、卷松身则用双枝棘心笔，剔松针、描水仙、画山矾用大蟹爪笔，扫兰撇竹用大兰蕊笔，是其用笔而合宜也。若夫以绢素作梅，必用新制上等好墨及不蒸古墨，不必问其新旧，如用蒸过之墨，必有变动。凡所应用，要得随宜，如或不然，终不能尽美矣。
　　
　　存心想象
　　凡欲作梅，清心静虑，涤思颐神，如身处幽僻，自对山林，默想梅花形状。横枝斜梢，枯根老木，或开未开，或落未落，重叠稀疏，偏喁高下，侧正斜鼓，临毫对幅，一时下手，则任心处用矣。且梅花之状不可在规矩之内，必当出乎写生之外。其能存心于朱墨之前，自然超越不俗也。且夫运动之间，各取天然，其花萼、蕊苞、根梢、枝树、箭茨、蒂条，并有可名，非名不作，非有不写，可拘拘于模仿哉。
　　补之心诀
　　凡欲作梅条，枝枝似动摇微微分曲意，纵笔不须描。破白心先定，安花后点饶。蕊苞花烂熳，枝顶结如椒。墨色分三用，英须勿透条。下多尖渐少，枯上发三梢。
　　作梅须是辨阴阳，阴少阳多气味长。枝似柳条仍带硬，花如稻出要尖方。正面端如钱样大，侧开好似蝶飞忙。半芳应是须长吐，烂放遥知带落妆。月下昏昏真笔少，雪中不点自心藏。风雨一般分上下，枯根岂可扫孤桑。
　　梅说
　　昔子贡从孔子一年，自谓过之；二年，已为同德；三年，知不及矣。虽子贡之贤而尚不识孔子，而况后人乎!予宗补之墨梅，初学亦谓过之，三十年后始知不及也。谚云画到识羞处，方知下笔难者是。然则好学之士不可无友，更勤于不耻下问，则日就月将，自然得其三昧，庶免井蛙瓮蚁之诮。夫诗以气为主，画亦以气为主。情动于中而形于言，得之于心，应之在手，故善画者写物之神，不善画者写物之形。盖东坡之论：写物求形似，见与儿童邻，赋诗必此诗，定非能诗人。赵昌逼真而列之妙品，徐熙落大墨，返名之写生者何言画形不如画意也。花光写梅，但画其影。补之作画，必求其意。旧有一匠，献画鹊于东坡，自云一月乃就，左右莫不言其逼真。坡曰：好则好，笼中之禽耳。匠日：学士真奇人也。梅有数家之格，或有软而媚者，或有繁而劲者，或有老而疏者，或有清而癯者，有生篱落间者，有生于江湖畔者，有生于郊野外者，其枝殊而花异焉，不可不推之。作梅或帐或纸，或横或直。作根株须知宾主上下，分枝须识南北。发放树根，须要土厚，枝干抱体轻盈。安花要知疏密，识向背。根梢发似鼠尾，折枝布似虬龙。二尺之木，曲而可去三尺；三尺之木，引而可去四尺，渐渐从加，其树自成停当矣
　　蒙手十法
　　先学发条，次可合身，三方共枝，四能破白，五习花蕊，六当作花，七看生意，八要专心，九须相生，十中像九。
　　
　　八不得
　　枝不得对发，墨不得一色，花不得似描，树不得如桃，根不得似桑，势不得太娇，梢不得弓下，英不得透条。
　　十不要
　　对格临写，使朽器仗，袒裸衣帽，眠倒棚子，双手拿棚，口咂墨笔，苟简轻忽，轻薄纸绢，久离笔砚，为势所迫。
　　补之写梅品目
　　舞风欺腊。月下瑶姬。雪中姑射。素质先春。寒梢带月。竹外呈鲜。苍枝积雪。幽谷斗香。雪霁披银。斗枝捧月。烟笼寒玉，冰蘸疏枝。风摇碎玉。雪月交光。半粘残雪。琼英斗白。玉兔争清。春坞笼烟，晓塘蘸水。月淡黄昏，雪天清晓。暗香度影，疏玉射林。倚岸度风，江滨欲雪。鼓岩望雪。玉溪照水。春烟笼玉。雪后横枝。冷浸春冰。倚岸映月。新月透琼。雪霁射光。晚风弄影。寒梢及月。探春斜朵。半浸玉肌。风前舞玉，晓雾理琼。临溪对鉴，初放寒梢。新梢破玉，椒梢未萼。舞风翘月，倒压一枝。前村雪里，巡檐索笑。叠玉叠珠，酝香透玉。收香藏白。江上推篷。汉宫晚妆。茅舍隔窗。西湖夜景，孤山一枝。寒芳得意。清英斗秀。望水度香。滴露堆珠，捧杯唤
　　
　　客。晴烟抹林，斗回江曲。琼堆却月。清影横斜。黄昏对月。
　　一字至十字诗
　　梅，梅。玉削，冰裁。和羹种，百花魁。清胜冰洁，香欺麝煤。欲报早春信，独向苦寒开一任风梳雨洗，从教雪压霜摧。溪浅月移疏影动，楼迥参横画角哀。东坡先生诗成踏雪，西湖处士咏罢衔杯。欧阳公绰约之句妙矣，山谷老幽闲之语奇哉。虽有前贤剩谈雅致清绝，何如野人淡墨写出真来。
　　卷第三
　　麦眼
　　麦眼纤纤着笔轻，必须一点下加丁。泄春梢尾专宜用，不许诸梢擅此名。
　　椒眼
　　要知此格果如何，一笔微弯托颗珠。脚畔添丁闲空处，作形分椒莫模糊。
　　
　　破白
　　三三五五欲开时，梢尾梢头任意为。大小铺排休太杂，安丁作点自清奇。
　　擎珠
　　此格团团一蕊敷，偶然梢尾不宜无。秋毫写就须圆整，要似胡僧顶上珠。
　　桃露核
　　三辦微开英未露，中弯三笔细于毫。要知阳面加梢上，依约园中吐核桃。
　　榴簇巾
　　大辦全开擎小辦，粉须乱吐细珠流枝头着处仍朝上，仿佛林中喷火榴。
　　猿面
　　半开大蕊露长须，三辦微舒吐两珠。笔底写生须有意，恍如猿面俯枯珠。
　　
　　梨心
　　五点添丁背嫩枝，形如对半截陈梨。团团五笔须清细，端正阴文更莫疑。
　　孩儿头
　　一团白玉弄清妍，一点中安四点偏。好向枝头斜缀去，孩儿头面匪虚言。
　　笑靥儿
　　五辦纤纤缀嫩枝，香须中吐莫支离。含章未许妆宫额，要似佳人巧笑时。
　　窥影
　　大小参差两辦儿，背分五点便相宜。不宜向上须宜下，缺处添须最要奇。
　　酝香
　　仰放香须势要偏，左边小辦抱弯弯。下安三点皆丁字，两萼相承便可观。
　　
　　垂螺髻
　　分开三辦要中圆，细剔长须出两边。花下放低分五点，形如螺髻莫令偏。
　　仰石榴
　　状似安榴两辦腴，顶分三辦细攒须。下承三萼如心字，嫩处含香不可无。
　　吐英
