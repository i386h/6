<!-- { "loadSidebar": true } -->
　　今独立。真万代之蓍龟衡鉴也。”议者率以顾、陆、僧繇为之品第。或譬之论书：顾、陆则钟、张，僧繇则逸少也。是知书画同体。又曰：“张得其肉，陆得其骨，顾得其神。”言肉则浅，言骨则深，言神则妙，深浅神妙，不有间乎？探微虽介于二者，然摭古今之说，若兼有之，但得骨，则精深可知矣。岂非顾在前愈于已，则陆当居后，独言陆则可以绝人耶？探微平生所画者，多爱图古圣贤像，不为无意。近时米芾喜论画，尝谓：“明白易辨者，唯顾、陆与吴生。”讵不信乎？二子绥洪、绥肃，以家学传授，作画亦工，不坠素习，绰有父风，而终不近也。张彦远谓：“体运遒举，风力顿挫，一点一拂，动笔新奇。”固自不凡矣，然能之而不从事于此，故传世者极少。尝于麻纸画《释迦像》，为时所珍。盖麻纸缓肤饮墨，不受推笔，亦丹青家所难，宜得誉云。洪、肃亦绍箕裘，见闻习尚，往往有不待学而能者，名载谱录，而所画不传，岂非为父兄之所掩乎？今御府所藏一十：
　　
　　　　无量寿佛像一，佛因地图一，降灵文殊像一，净名居士像一，托塔天王图一，北门天王图一，天王图一，王献之像一，五马图一，摩利支天菩萨像一。
　　
　　　　○张僧繇
　　
　　张僧繇，吴人也，天监中历官至右将军，吴兴太守，以丹青驰誉于时。方梁武帝以诸王居外，每想见其面目，即遣僧繇乘传写之以归，对之如见其人。江陵天皇寺有柏堂，僧繇画卢舍那及孔子像，明帝见之，怪以孔子参佛氏，以问僧繇。僧繇对曰：“他日赖此无恙耳。”又尝于金陵安乐
　　
　　寺画四龙，不点目睛，谓点即腾骧而去。人以谓诞，固请点之。因为落墨，才及二龙，果雷电破壁，徐视画已失之矣。独二龙未点睛者在焉。世谓僧繇画骨气奇伟，规模宏逸，六法精备，当与顾、陆并驰争先。僧繇画释氏为多，盖武帝时崇尚释氏，故僧繇之画，往往从一时之好。今御府所藏十有六：
　　
　　　　佛像一，文殊菩萨像三，大力菩萨像一，维摩菩萨像一，佛十弟子图一，十六罗汉像一，十高僧图一，九曜像一，镇星像一，天王像一，神王像一，扫象图一，摩利支天菩萨像一，五星二十八宿真形图一。
　　
　　　　○展子虔
　　
　　　　展子虔历北齐、周、隋，至隋为朝散大夫。而所画台阁，虽一时如董展不得以窥其妙。写江山远近之势尤工，故咫尺有千里趣。僧琮谓：“子虔触物留情，备皆绝妙。”是能作难写之状，略与诗人同者也。今御府所藏二十：
　　
　　　　北极巡海图二，石勒问道图一，维摩像一，法华变相图一，授塔天王图一，摘瓜图一，按鹰图一，故实人物图二，人马图一，人骑图一，挟弹游骑图一，十马图一，北齐后主幸晋阳图六。
　　
　　　　○董展
　　
　　董展字伯仁，汝南人也。以才艺称乡里，号为智海。
　　
　　官至光禄大夫、殿内将军。尤长于画，虽无祖述，不愧前贤。夙德名流，见者失色。但地处平原而无江山之助，与戎马为邻，而无中朝冠冕之仪。非其不至也，盖风声地气之所习尔。然董造其微，展得其骏。展于董之台阁则不及，董于展之车马则乏所长焉。是则董之视展，盖亦犹诗家之李杜也。展作《道经变相》尤为世所称赏。自非画外有情，参灵酌妙，入华胥之梦，与化人同游，何以臻此？今御府所藏一：道经变相图。
　　
　　　　○阎立德
　　
　　　　阎立德，历官工部尚书。父毗，在隋以丹青得名。与弟立本，家学俱造其妙。唐贞观中，东蛮谢元深入朝。颜师古奏言：“昔周武时远国归款，乃集其事为《王会图》。今卉服乌章，俱集蛮邸，实可图写。”因命立德等图之。其序位之际，折旋规矩，端簪奉笏之仪，与夫鼻饮头飞，人物诡异之状，莫不备该毫末。故李嗣真云：“大安博陵，难兄难弟。”谓立德、立本也。今御府所藏九：
　　
　　　　采芝太上像一，七曜像二，游行天王图二，庄生马知图一，右军点翰图一，沈约湖雁诗意二。
　　
　　　　○阎立本
　　
　　阎立本，总章元年以司平太常伯拜右相，有应务之才。与兄立德以善画齐名，立本尤工于形似。初唐太宗与侍臣泛舟春苑池，见异鸟容与波上，喜见颜色。诏坐者赋诗，召立本写焉。阁外传呼画师阎立本。时立本已为主爵郎中，俯伏池左，研吮丹粉，顾视坐者，愧与汗下。归
　　
　　戒其子曰：“吾少读书，文辞不减侪辈，今独以画见名，遂与厮役等，若曹慎毋习。”然性所好，欲罢不能也。及为右相，而姜恪以战功擢左相，故时人有“左相宣威沙漠，右相驰誉丹青”之嘲。尝奉诏写太宗真容，后有善画者传于元都观，以镇九五冈之气，犹可以仰神武之英威也。又写秦府十八学士，凌烟阁功臣等，悉皆辉映前古，时人咸称其妙。尝作《醉道图》，或以张僧繇《醉僧图》比。立本尝至荆州视僧繇画，曰：“定虚得名耳。”明日又往，曰：“犹是近代佳手。”明日又往，曰：“名下定无虚士。”坐卧观之，留宿其下十日不能去。是犹欧阳询之见索靖碑也。且立本以阁外传呼画师至戒其子弟毋习，而张彦远正以魏明帝起凌云台来韦诞题榜窃比其事，是岂知言也哉！且戴安道碎琴不为王门之伶人，而阮千里终日应客不倦，议者以安道不如千里之达也。然渔阳参挝，果可以辱弥衡耶？今御府所藏四十有二：
　　
　　三清像一，元始像一，行化太上像一，传法太上像一，岩居太上像一，四子太上像一，太上西升经一，拱极图一，玉晨道君像一，延寿天尊像一，木纹天尊像一，北帝像一，十二真君像一，维摩像二，孔雀明王像一，观音感应像一，五星像二，太白像一，房宿像一，十二神符一，宣圣像一，步辇图一，
　　
　　王右军真一，窦建德图一，写李思摩真一，凌烟阁功臣图一，魏征进谏图一，飞钱验符图一，取性图二，西域图二，职贡图二，异国斗宝图一，职贡狮子图一，扫象图一，紫微北极大帝像一，混元上德皇帝像一。
　　
　　　　○张孝师
　　
　　　　张孝师为骠骑尉，善画。尝死而复生，故画地狱相为尤工，是皆冥游所见，非与想像得之者比也。吴道冥见其画，因效为《地狱变相》。《画评》谓：“孝师众制有功，未为尽善，而《地狱变相》，群雄推服。”宜道元之肯摹仿也。然“怪力乱神”，圣人所不语，宜孝师以冥游特纪于画而不为传也。今御府所藏一：
　　
　　　　传法太上像。
　　
　　　　○范长寿
　　
　　　　范长寿，不知何许人。学张僧繇画，然能知风俗好尚，作田家景候人物，皆极其情。至于山川形势，屈曲向背，分布远近，各有条理。而其间室庐放牧之所在，牛羊鸡犬，龁草饮水，动作态度，生意具焉。人谓可以企及僧繇也。当时得名甚著。官止司人挍尉。今御府所藏二：
　　
　　　　醉道图一，醉真图一。
　　
　　　　○何长寿
　　
　　何长寿，与范长寿同师法，故所画多相类。然一源而异派，论者次之。至于并驾齐驱，得名则均也。初何与范俱作《醉道图》传于世，好事者以僧繇名之，盖必有能辨之者
　　
　　云。今御府所藏二：
　　
　　　　辰星像一，五岳真官像一。
　　
　　　　○尉迟乙僧
　　
　　　　尉迟乙僧，吐火罗国胡人也（《朝名画录》作土火罗国，《历代名画记》作于阗国人）。父跋质那。乙僧贞观初其国以善画荐中都，授宿卫官，封郡公。时人以跋质那为大尉迟，乙僧为小尉迟，盖父子皆擅丹青之妙，人故以大小尉迟为之别也。乙僧尝于慈惠寺塔前画《千手眼降魔像》，时号奇踪。然衣冠物像，略无中都仪形。其用笔妙处，遂与阎立本为之上下也。盖立本画外国，妙于前古，乙僧画中国人物，一无所闻。由是评之，优劣为之遂分。今御府所藏八：
　　
　　弥勒佛像一，佛铺图一，佛从像一，外国佛从图一，唐大悲像一，明王像二，外国人物图一。
　　
　　卷二
　　
　　　　◎道释二
　　
　　　　○吴道玄
　　
　　吴道玄，字道子，阳翟人也。旧名道子，少孤贫，客游洛阳，学书于张颠、贺知章不成，因工画。未冠，深造妙处，若悟之于性，非积习所能致。初为兖州瑕丘尉，明皇闻之，召入供奉，更今名，复以道子为字，由此名振天下。大率师法张僧繇，或者谓为后身焉。至其变态纵横，与造物相上下，则僧繇疑不能及也。且画有六法，世称顾恺之能备。恺之画邻女，以棘刺其心而使之呻吟。道子画驴于僧房，一夕而闻有踏藉破迸之声。僧繇画龙点睛，
　　
　　则闻雷电破壁飞去；道子画龙则鳞甲飞动，每天雨则烟雾生。且顾冠于前，张绝于后，而道子乃兼有之，则自视为如何也。开元中，将军裴旻居母丧，请道子画鬼神于天宫寺资母冥福。道子使旻屏去缞服，用军装缠结，驰马舞剑，激昂顿挫，雄杰奇伟，观者数千百人，无不骇栗。而道子解衣，（石盘）礴因用其气以壮画思，落笔风生，为天下壮观。故庖丁解牛，轮扁斫轮，皆以技进乎道；而张颠观公孙大娘舞剑器，则草书入神；道子之于画，亦若是而已。况能屈骁将，如此气概，而岂常者哉！然每一挥毫，必须酣饮，此与为文章何异？正以气为主耳。至于画圆光最在后，转臂运墨，一笔而成。观者喧呼，惊动坊邑，此不几于神耶？且贵耳贱目者，人之常情，在当时犹取重若是，况于传远乎？议者谓：有唐之盛，文至于韩愈，诗至于杜甫，书至于颜真卿，画至于吴道玄，天下之能事毕矣。世所共传而知者，惟《地狱变相》，观其命意，得阴骘阳授，阳作阴报之理。故画或以金胄杂于桎梏，固不可以体与迹论，当以情考而理推也。其它种种妙笔，杂见于小说传记，此得以略，姑纪其大概胜绝者云。道玄供奉时，为内教博士，非有诏不得画。官止宁王友。今御府所藏九十有三：
　　
　　天尊像一。木纹天尊像一，列圣朝元图一，佛会图一，炽盛光佛像一，阿弥陁佛像一，三方如来像一，毗卢遮那佛像一，维摩像二，孔雀明王像四，宝檀花菩萨像一，观音菩萨像二，思维菩萨像一，宝印菩萨像一，
　　
