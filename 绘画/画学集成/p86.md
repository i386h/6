<!-- { "loadSidebar": true } -->
　　三承染。最是紧要处，须是别浅深、翻正、浓淡。用水笔破开时，忌见痕迹，要如一段生成。发挥画笔之功，全在于此。若不加意，稍有差池，即前功俱废矣。法用番中青黛或福建螺青，放盏内，入稠胶杀开，慢火上焙干。再用指面旋点清水，随点随杀，不厌多时，愈杀则愈明净。看得水脉著中，蘸笔承染。嫩叶则淡染，老叶则浓染，枝节间深处则浓染，浅处则淡染，更在临时相度轻重。
　　四设色。须用上好石绿，如法入清胶水研淘，分作五等，除头绿粗恶不堪用外，平绿、三绿染叶田，色淡者名枝条绿，染叶背及枝干，更下一等极淡者名绿花，亦可用染叶背枝干。如初破箨新竹，须用三绿染，节下粉白用石青花染，老竹用藤黄染，枯竹枝干及叶梢笋箨皆土黄染，笋箨上斑花及叶梢上水痕用檀色点染。此其大略也，若夫对合浅深，斟酌轻重，更在临时。
　　调绿之法，先入稠胶研匀，别煎槐花水，相轻重和调得所。依法濡笔，须轻薄涂抹，不要重厚及有痕迹。亦须嵌墨道遏截，勿使出入不齐，尤不可露臼。若遇夜，则将绿盏以净水出胶了放干，明日更依前调用。若只如此，经宿则不可用矣。
　　
　　五笼套。此是画之结裹，尤须缜密。候设色干了，仔细看得无缺空漏落处，用干布净巾著力拂拭，恐有色脱落处，随便补治匀好。除叶背外皆用草汁笼套，叶背只用淡藤黄笼套。
　　草汁之法，先将好藤黄浸开，却用杀开螺青汁，看深浅对合，调匀便用。若隔夜则不堪用，若暑月则半日即不堪用矣。
　　
　　墨竹谱
　　
　　墨竹位置，一如画竹法，但干节枝叶四者若不由规矩，徒费工夫，终不能成画矣。凡濡墨有深浅，下笔有重轻，逆顺往来须知去就，浓淡粗细便见荣枯，仍要叶叶著枝，枝枝著节。山谷云：生枝不应节，乱叶无所归。须一笔笔有生意，一面面得自然，四向团栾，枝叶活动，方为成竹。然古今作者虽多，得其门者或寡，不失之于简略，则失之于繁杂。或根干颇佳而枝叶谬误，或位置稍当而向背乖方，或叶似刀截，或身如板束，粗俗狼籍，不可胜言。其间纵有稍异常流，仅能尽美，至于尽善，良恐未暇。独文湖州挺天纵之才，比生知之圣，笔如神助，妙合天成，驰聘于法度之中，逍遥于尘垢之外，纵心所欲，不逾准绳。故一依其法，布列成图，庶后之学者不陷于俗恶，知所当务焉。
　　
　　一画竿。若只画一二竿，则墨色且得从便，若五
　　竿之上，前者色浓，后者渐淡，若一色则不能分别前后矣。然从梢至根，虽一节节画下，要笔意贯串，梢头节短渐渐放长，比至节根渐渐放短。每竿须要墨色匀停，行笔平直，两边如界，自然圆正。若拥肿偏邪，墨色不匀，间粗间细，问枯间浓，及节空匀长匀短，皆文法所忌，断不可犯。颇见世俗用蒲给槐皮，或叠纸濡墨，画竿无问根梢，一样粗细，又且板平，全无圆意，但堪发笑。学者切忌，不宜仿效。
　　二画节。立竿既定，画节为最难。上一节要覆盖下一节，下一节要承接上一节，中间虽是断离，却要有连属意思。上一笔两头放起，中间落下，如月少弯，则便见一竿圆混。下一笔看上笔意趣，承接不差，自然有连属意。不可齐大，不可齐小，齐大则如旋环，齐小则如墨板。不可太弯，不可太远，太弯则如骨节，太远则不相连属，无复生意矣。
　　三画枝。各有各目，生叶处谓之丁香头，相合处谓之雀爪，直枝谓之钗股，从外画入谓之垛叠，从里画出谓之迸跳。下笔须要遒健圆净，生意连绵，行笔疾速，不可迟缓。老枝则挺然而起，节大而枯瘦；嫩枝则和柔而婉顺，节小而肥滑。叶多则枝覆，叶少则枝昂。风枝雨枝，触类而长，亦在临时转变，不可拘于一律也。尹、白、郓、王随枝画断节，既非文法，今不敢取。
　　四画叶。下笔要劲利，实按而虚起，一抹便过，少迟留则钝厚不{舌利矣。然写竹者此为最难，亏此一功，则不复为墨竹矣。法有所忌，学者当知。粗忌似
　　
　　桃，细忌似柳，一忌孤生，二忌并立，三忌如叉，四忌如井，五忌如手指及似蜻蜓。翻正向背，转侧低昂，雨打风翻，各有态度，不可一例抹去，如染皂绢无异也。
　　
　　
　　写山水诀
　　元黄公望撰。公望本姓陆，名坚，过继于黄氏，时其父年九十，日：“黄公望子久矣。”于是名公望，字子久。号一峰，又号大痴道人。生于宋末咸淳五年(年)，卒于元至正十四年(年)。江苏常熟人，又作浙江富阳人。幼聪敏，经史百家无不通晓。山水师董源、巨然，晚年自成一家，画入逸品，与吴镇、王蒙、倪瓒称元季四大家。《写山水诀》一篇见于陶宗仪《辍耕录》，文字零散，多为闲记前人画论。
　　
　　写山水诀
　　[元]黄公望
　　近代作画，多宗董源、李成二家，笔法树石各不相似，学者当尽心焉。树要四面俱有干与枝，盖取其圆润。树要有身分，画家谓之纽子，要折搭得中。树身各要有发生，树要偃仰稀密相问，有叶树枝软，面后皆有仰枝。画石之法，先从淡墨起，可改可救，渐用浓墨者为上。石无十步真。石看三面，用方圆之法，须方多圆少。董源坡脚下多有碎石，乃画建康山势。董石谓之麻皮皴，坡脚先向笔画边皴起，然后用淡墨破其深凹处。著色不离乎此，石著色要重。董源小山石谓之矾头，山中有云气，此皆金陵山景，皴法要渗软。下有沙地，用淡墨扫，屈曲为之，再用淡墨破。山论三远，从下相连不断谓之平远，从近隔开相对谓之阔远，从山外远景谓之高远。山水中用笔法谓之筋骨相连。有笔有墨之分，用描处糊突其笔，谓之有墨；水笔不动描法，谓之有笔。此画家紧要处，山石树木皆用此。大概树要填空，小树大树一偃一仰，向背浓淡各不可相犯，繁处间疏处，须要得中。若画得纯熟，自然笔法出现。画
　　
　　石之妙，用藤黄水侵入墨笔，自然润色。不可用多，多则要滞笔。间用螺青入墨亦妙。吴妆容易入眼，使墨士气。皮袋中置描笔在内，或于好景处见树有怪异，便当模写记之，分外有发生之意。登楼望空阔处，气韵看云采，即是山头景物。李成、郭熙皆用此法。郭熙画石如云。古人云：天开图画者是也。山水中惟水口最难画。远水无痕，远人无目。水出高源，自上而下，切不可断脉，要取活流之源。山头要折搭转换，山脉皆顺，此活法也。众峰如相揖逊，万树相从如大军领卒，森然有不可犯之色，此写真山之形也。山坡中可以置屋舍，山中可置小艇，从此有生气。山腰用云气，见得山势高不可测。画石之法，最要形象不恶。石有三面，或在上，或左侧，皆可为面，临笔之际，殆要取用。山下有水潭谓之濑，画此甚有生意，四边用树簇之。画一窠一石，当逸墨撇脱，有士人家风，才多便入画工之流矣。或画山水一幅，先立题目，然后著笔，若无题目，便不成画。更要记春夏秋冬景色，春则万物发生，夏则树木繁冗，秋则万象肃杀，冬则烟云黯淡，天色模糊，能画此者为上矣。李成画坡脚须要数层，取其湿厚。米元章论李光丞有后代，儿孙昌盛，果出为官者最多，画亦有风水存焉。松树不见根，喻君子在野，杂树喻小人峥嵘之意。夏山欲雨，要带水笔。山上有石小块堆其上，谓之矾头。用水笔晕开，加淡螺青，又是一般秀润。画不过意思而已。冬景借地为雪，要薄粉晕山头。山水之法在乎随机应变，先记皴法不杂，布置远近相映，大概与写字一般，以熟为妙。纸上难画，绢上矾了好著笔。好用颜色，易入眼。先命题目，此谓之上品。古人作画胸次宽阔，布景自然。合
　　
　　古人意趣，画法尽矣。好绢用水喷湿，石上槌眼匾，然后上帧子。矾法，春秋胶矾停，夏日胶多矾少，冬天矾多胶少。著色，螺青拂石上，藤黄入墨树，甚色润好看。作画只是个理字最紧要。吴融诗云：良工善得丹青理。作画用墨最难，但先用淡墨，积至可观处，然后用焦墨，浓墨，分出畦径远近。故在生纸上有许多滋润处，李成惜墨如金是也。作画大要去邪、甜、俗、赖四个字。
　　
　　
　　古今画鉴
　　元汤垕著。汤垕，字君载，号采真子。山阳(今江苏淮安)人。元文宗天历元年(年)与柯九思论画于京师，遂著《古今画鉴》。《说郛》又有汤垕《画论》一篇，实即《古今画鉴》最末之“杂论”，唯《画论》较“杂论”多出数则也。
　　
　　古今画鉴
　　[元]汤垕
　　采真子妙于考古，在京师时，与鉴书博士柯君敬仲论画，遂著此书。用意精到，悉有据依，惜乎尚多疏略，乃为删补，编次成帙，名曰画鉴。后有高识，赏其知言。采真子，东楚汤垕君载之自号也。句曲外史题。
　　
　　吴画
　　
　　曹弗兴，古称善画。作人物衣纹皴绉，画家谓曹衣出水，吴带当风。宣和内府刻意搜访，不过兵符图一卷。余尝见于钱唐人家，上有绍兴题印，笔意神彩，疑是唐末宋初人所为也。
　　
　　晋画
　　
　　卫协，晋人也。唐名画记品第在顾生之上。世不多见
　　
　　其迹。画谱所传高士图、剌虎图，余并见之，乃唐末五代人所为耳，真迹不可得见矣。或云二图是支仲元作。顾恺之画如春蚕吐丝，初见甚平易，且形似时或有失，细视之，六法兼备，有不可以语言文字形容者。曾见初平起石图、夏禹治水、洛神赋、小身天王，其笔意如春云浮空，流水行地，皆出自然。傅染人物容貌，以浓色微加点缀，不求藻饰。唐吴道玄早年常摹恺之画，位置笔意大能仿佛，宣和、绍兴便题作真迹，览者不可不察也。
　　
　　六朝画
　　
　　陆探微与恺之齐名。余平生只见文殊降灵真迹，部从人物共八十人，飞仙四皆各有妙处，内亦有番僧手持髑髅盂者，盖西域俗然。此卷行笔紧细，无纤毫遗恨，望之神采动人，真希世之宝也，今藏秘府。后见维摩像、观音像、摩利支天像，皆不迨之。张彦远谓体运道举，风力顿挫，一点一拂，动笔新奇，非虚言也。
　　展子虔画山水法，唐李将军父子多宗之。画人物描法甚细，随以色晕开。余尝见故实人物山水人马等图，又见北齐后主幸晋阳宫图，人物面部神彩如生，意度具足，可为唐画之祖。
　　六朝人画鲁义姑图，一兵士持戈作勇猛之势，义姑作安详答问之态，弃所生子于地，作畏惧怖急挽母衣之状，而所抱之子以两手抱义姑之项，回视兵士，一一如生。笔法细润，傅色鲜明，望而知其非唐画。旧藏申屠大用家，今归义兴王氏。王藏古画至三百轴，此为最也。
　　
　　唐画
　　
