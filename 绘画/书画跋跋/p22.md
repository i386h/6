<!-- { "loadSidebar": true } -->
　　祝京兆诸体法书【王氏跋一○祝京兆拟古以下四章拟黄庭春游二章拟兰亭差小若闺怀则曹娥洛神之流耳古言一跋拟章草跋及古调亦然而微渉仲温然皆古雅有深趣昆福寺以下五章锋微敛六宫戏婴图以下三章锋微露然姿态自胜不知谁拟要之自晋人流出朝元引以下九章拟眉山秋夜以下四章拟防井小米山水以下二章及渡口一拟南宫中间微杂一二已笔葢不欲爲韩干似也修夕词以下六章结法与黄庭并观余老矣所见京兆墨迹不下百余本未有若此之种种臻妙者眞令人心折内所拟欧顔陗者病姿庄者病韵二家本自难学毫厘千里少损连城】
　　京兆书大约得之苏黄米赵者多其气格亦略相上下拟南宫谓不欲爲韩干似果然若欧顔则流派原不同今云二家本难学非也间架方整蹲笔缓趋最易得畦径世闻难学者惟钟索二王耳黄庭兰亭曹娥洛神即百重茧追之恐终爲寿陵歩也古书似亦得不似亦得古文似亦不得不似亦不得是箴祝膏肓语京兆闻之必大愤懑然讵能不心折
　　祝京兆书太白传【王氏跋一○太白歌诗既奇其人与事又奇不敢望司马子卿手作传李延寿亦小快无奈宋景文于喉咽间作嗫嚅语令人愦闷幸而有祝希哲书之差足快也】
　　宋景文唐书歩骤孟坚以尚简古故每每读之不甚快以作太白传良非宜然整齐收敛亦颇有法延寿南北史虽姿态秾郁然秪长于叙碎小事稍近传奇小说且靡曼乏裁使纪大事未必胜景文也
　　文徴仲手札【王氏跋一○右文待诏公徴仲手札二十八纸中多与赵梁父陆子传二先生者赵先生之孙某陆先生之馆甥也装池成卷俾余题其后　昔顔鲁公贵至八座而乞米乞鹿脯于李太保岂鲁公临池不公若抑岩穴之苞苴更饶于廊庙也若二先生者贤于姚麟殿帅多矣○文衡山手柬跋云文待诏与韩懋赏及祖父三代手札大要是谢饷物语耳韩能寳之且乞诸贤题识以侈之贤于蕺山姥姚殿帅多矣】
　　司冦两跋皆谓宝之者胜于姚殿帅按鲁直所云乃是韩宗儒每得坡一帖即于殿帅姚麟家换羊肉十数觔然则姚正是收买苏书者何爲冒此诮也宜云胜韩宗儒乃是
　　三呉楷法二十四册【王氏跋二十四○一跋云呉郡宋仲温书赵文敏阁帖跋陈文东书圣主得贤臣颂法全仿永兴精熟可爱又书张怀瓘录章草三品人名氏韦续五十六种书怀瓘十体断内章草一条杂正行体而皆有小法所临急就几于优孟抵掌释文小楷尤精后书叶梦得及自撰小跋皆与前三书笔同高槎轩季廸所作眠云轩诗翩翩度骅骝前书法亦近仲温特小疎耳姚道衍广孝书所作凡十首得意句小楷亦楚楚而自谓笔不佳故多偏锋吾呉诗盛于昌谷而啓之则季廸书盛于希哲徴仲而啓之则仲温若文东则云间之破天荒者○二跋云沈学士民则凡三帋其一爲孔子世家其一爲金氏墓志铭王赞善汝玉撰其一字稍大爲诸葛武侯出师表沈大理民望字最小爲虞书益稷篇夏太卿仲昭以书供奉者四十年而始爲呉文定公书此一帋太卿公业已老矣而精谨乃尔令人肃然卢中令爲已凡二帋一种德堂记一拙斋诗皆遒劲而不克去俗爲可恨○三跋云拙斋铭一赋一诗三杨宗伯仲举爲铭钱山人子书爲赋杜山人用嘉陈山人绍先刘少詹宗器爲诗其词与书法俱伯仲也徐武功元玉二帋其一临褚河南哀册文其一东原生传东原生者即杜用嘉也书传后者吾呉周鼎伯器结法亦潇洒又国初亦有一周鼎伯器者檇李人文行亦相类非此伯器也○四跋云李太仆贞伯凡二纸一纸临兰亭记而行笔皆赵呉兴公生平以奴书诮呉兴此何也陈言疏谓中书舍人多至八十余员葢当时传奉之敝人所蹙頞捄嗉者抗言之无隐呉尚书原博王医师墓表中有涂乙然无一笔潦草吕翁墓表字稍大俱步趋眉山而时时有钟意蔡九逵孔目嗣命议以秃笔取劲姿尽骨全大抵李呉纯绵裹鍼蔡则强弩透札然李不尽汰俗呉不尽汰浊蔡不尽汰生以此小有恨耳○五跋云祝京兆古近体诗十五首是行卷上公卿者中多曹娥洛神风格又元日早朝排律及杂诗二首皆早年笔演连珠并序十三首卿峦风木行一首尺牍四首皆中年以后笔骎骎偪欧褚黄道中致甫字说稍大约斋闲录又大则皆晚年笔进可入元常室退亦不让伯施所谓幽深无际古雅有余明兴一人而已黄道中致甫者吾故人淳甫初名字也爲其尊人五岳山人乞集序润笔因以畀余○六跋云祝京兆劝农图记赤壁赋着思录序或似率而密或似拙而巧信乎书家上乘也惟赤壁一赋陗健而小渉佻耳劝农图记又自超骎骎在赵呉兴上旧有文待诏畵一帧余姑割爱去之而畱此书○七跋云祝京兆梅谷记比之劝农帖差大成趣图记又大于梅谷本作正体微取行法以助姿耳遒劲古雅中态溢发天眞烂然眞墨宝也○八跋云文待诏徴仲书皆小楷其一爲余录早朝近体十四章是八十四时笔也其二古诗十九首极有小法是八十八时笔也又一条三行射礼有鹿中云云尤精甚而攷据典覈偶于散帙得之附于后其三昼锦堂记结力遒劲是六十七时笔也其四拙政园记及古近体诗三十一首爲王敬止侍御作侍御费三十鸡鸣候门而始得之攷其年癸巳是六十四时笔也○九跋云文待诏甲子稿诗凡五十二首文八首极精谨可爱而不甚脱学究气是时年仅三十有五闻公每岁輙手书其诗文前后凡六十余册皆爲徽贾从其家购之徐博士谷昌落花七言律诗十章是未见献吉以前语小楷如新莺未成长音羽宛宛自见春意赠仇东之二絶句则皆进于是矣待诏又有致仕三疏中不无涂窜而结法亦佳家弟乍目爲公稿本费十镮得之以示余偶章简甫之子藻见而摩娑不已曰吾父笔也○十跋云钱文通公原溥书陈氏碣铭葢宋仲温流也张南安二五言律皆倒韵而语亦平平南安多狂草吾呉人又不好收之今此小行杂楷法几于优鉢昙花陆文裕子渊小楷尤不易得今此尺牍凡四首中间行法十三楷法十七居然有北海呉兴风度其语却多凡情可笑张侍郎文光者陆公门下士也陆荐之贵溪相得供奉永陵第不爲临池家所许而此兰亭序特楚楚如士人所恨不堪三复耳十一跋云王履吉闵已赋进学解千字文皆精入永兴三昧然不如拙政园一记四诗张琴师传浑浑有钟太傅意使人爱而复敬之然又不如退之琴操使人敬而不便解跋尾仲蔚与家弟评此君书若讼而皆有讼理故两存之○十二跋云陈白阳复甫千字文屈原传各一纸此君字不楷楷不易小而吾乃兼得之又陶靖节诗三十七首尤觉以拙胜○十三跋云杨宪副梦羽法驾曲三章爲故相夏文愍代笔耳老腕遒而少姿王考功禄之与其弟履吉尺牍精谨有法后有陈履常墓志铭及答同年伊侍御书皆稿草兼正行结法彷佛呉兴陈方伯子兼三槐堂铭蝇头体秀而少逊骨蜀中诗自云仿钟太傅古雅而微乏韵陆尚宝子传金剪行张烈妇二章全得麻姑坛法而以色泽傅之遂爲一时书家冠诗调亦典丽杂文二章中多改窜而笔法亦清劲文博士夀承爲余书五子篇五子者谢榛李攀龙徐中行梁有誉宗臣并余六也爲篇凡二十有五寿承此书最爲圆熟丰妍○十四跋云文休承学正爲余书沈宋苏杜诸君七言律二十二首是七十九岁笔而精谨雅丽逾于少年时又书嵇叔夜养生论及苏子瞻续养生论清俊而微佻卞彭孔嘉山人书余广五子诗及近体数首是古高丽茧能于率更内斟酌温劲精泽光彩动人若晚途则一束枯草耳许元复太仆一纸老笔圆媺所书厐居士传语尤可喜黄淳父居士前一古体永兴之有锋锻者后十二诗是晚年笔差小退周光韬叔初出道复而此书醉郷语酒德颂精严有古意程大伦子明全摹徴仲而鹦鹉鹪鹩两赋风斯下矣○十五跋云俞仲蔚爲余书少陵七言律四十六首皆隋珠卞玉得柳诚悬度人经意又一纸书见赠古体八章稍加圆熟已上皆六十以后书又一纸近古体凡十四章尤精谨可爱周公瑕爲余书王维李颀崔颢高适岑参七言律三十四首郑嵎津阳门行一章皆精雅工致又自作诗二十章字形稍大笔亦稍放纸有宋经笺蜀笺高丽茧皆余山房中旧藏胜于鱼文侧理多矣○十六跋云徐奉化伯臣书黄庭内景经一纸时吐钟意初爲飞凫人加染古色杂识旧印以希重价余一见而辨以示其子文果泣曰先子得意笔也又黄彪遗我参同契用赵呉兴赝识客多以爲呉兴也割去之畱于此册葢重其文也伯臣笔生然乆看逾雅彪甚熟然乆看逾俗此书所以重乎人品也○十七跋云顾德育牡丹一赋结法酷似徴仲惟老密处有别耳袁提学鲁望七言近体十五首辞与笔皆流利而乏古意王逢年舜华诗十三首政如呉中子弟轻俊而不受绳墨书亦如之张伯起书李供奉絶句五十二首又李杜高岑律体十一首虽天趣小渴而规度森然毛豹孙书王江陵絶句二十六首亦自楚楚○十八跋云王学士锡爵书郭景纯游仙诗七首笔法秀颖依稀有翡翠兰苕状家弟提学懋书周诗不能尽合大雅而老健足风骨莫太学云卿书中唐律钱左司七首刘随州九首韦苏州三首皇甫兄弟四首郎士元二首韩君平四首卢纶员外二首司空图侍郎张元眞子各一首清丽有态殊足与诗句雁行其自作近体瞠乎不伦矣王太学穉登书王右丞七絶十九首书不能称诗其书所自造七言律廿三首雅相当矣○十九跋云王太学衡书司马长卿大人赋王好仙道故笔意翩翩近之又陈思王五言古体张茂才元举陈山人尔见各得十六首又谢康乐十章则徐太学益孙笔也少陵歌行爲文茂才肇祉书者十三首○二十跋云此册皆杜少陵七言歌行陆士仁得十四章文从先得十一章顾绍辰得十四章钱允治得十九章皆近时名笔端雅有致陆当擅塲佻侧寡情顾风斯下矣○二十一跋云楷笔得吾州王应宝呉郡章藻仲玉因乞王书盛唐歌行李峤宋之问郭元振各一章张谓崔颢各二章王维李颀岑参各三章高适四章章书李白十六章后有余简会张元凯子予见过书近作十七首○二十二跋云唐人絶句娄孟坚得王勃以下七十二首徐奉礼兆曦得朱庆余以下三十二首沈昌期得贺知章以下四十八首周茂才子先得杜甫十六首缘不相知检故小有重者偶后有余纸而康太学时万尤山人道恒过此因戏令康书坡仙酒经一则尤书异域数事俱足鼓吹幽闲者○二十三跋云庄子逍遥游王履吉之从孙愼修书也书与文殊不相当华茂才之方书连昌宫词琵琶行精密可爱吾从子士骃写骆宾王歌行颇有致僧大林书所作平倭行一纸僧明因书顾欢袁粲明僧绍孟景翼张融酬往释道优劣事见南史明因与余善是方袍中之粗有意者金用元宾妇书履吉白雀诗凡三十二首元宾爲履吉上足故书法亦因之绵丽多态而闺之气未除昔贤纪六朝唐诗俱以僧及妇子殿尾吾故仍之○二十四跋云此册皆石刻宋仲温书七姬志烺烺人目高季廸词与杨用修跋得其情矣祝希哲王文恪墓志精整端严刚柔克济毛夫人志铭运笔差圆形差匾书家最上乘也陆翁墓碣字稍大而最古元常之典刑矣二君子书爲我明第一而此又其手勒石者不妨用此例存之也】
