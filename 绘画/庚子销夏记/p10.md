<!-- { "loadSidebar": true } -->
　　昭仁寺碑为朱子奢文不著书者名郑樵金石略以为虞世南细阅之笔致娟秀尔雅非永兴不能也旧唐书载贞观三年诏建义以来交兵处为陨身戎阵者各立一寺令虞世南朱子奢等为之碑此碑立于豳州乃破薛举处也文既为朱则字为虞更足据耳

　　褚遂良孟法师碑
　　河南此碑圆劲而深厚犹存古隶遗意是其得意书且旧石完好断落仅二三字传世极少人鲜见者余得之故太保呉国华家闻太保读何元朗集谓此碑之妙生平止于无锡秦氏见一本呉乃使人徃江南物色之而得葢墨寳也

　　褚遂良同州圣教序记
　　同州河南所书圣教序记与慈恩寺大小略同而同州饶骨慈恩饶韵如出两手而同州尤有坠石惊雷之势后云龙朔三年癸亥六月廿三日建大唐褚遂良书在同州倅厅按公永徽九年庚戌出为同州刺史三年还朝六年贬潭州显庆二年贬爱州三年戊午卒于贬所至龙朔癸亥卒巳六年矣安得复与书事葢非手书上石公殁同人不胜桐乡之思复摹刻官所实记所建岁月初不计其存亡其两地字迹不同者摹手异耳

　　褚遂良雁塔圣教序记
　　长安慈恩寺有河南所书圣教序记分为二碑嵌雁塔门东西两傍最完好序云永徽四年十月十五日建中书令臣褚遂良书记云永徽四年癸丑十二月十日建尚书右仆射上柱国河南郡开国公臣褚遂良书此自同州召还后笔称臣者以御制文非奉敕书也

　　褚遂良倪寛赞
　　倪寛赞乃河南书字法带隶极遒古予未见古刻此乃韩宗伯敬堂从所藏墨迹句勒上石者金坛王氏又重刻之不逮韩氏本矣

　　褚遂良度人经
　　灵寳度人经褚河南书阎立本画宋时藏韩城范氏家元佑中上石此宋搨也稍有缺字乃原本壊非石泐也字法娟秀真有美人不胜罗绮之致河南公大节凛然而书法乃如此与余家所藏孝经墨迹细看无毫发异而孝经乃至圣所作度人经则幻妄邪说耳固知予所藏之为寳也

　　褚遂良小楷阴符经
　　晋人无蝇头小楷其法至虞褚而精而褚尤生动永徽中公奉旨书一百三十卷此其一也

　　褚遂良草书阴符经
　　河南草书阴符经字法歩骤二王而微带章草风神瞥映机致流转孙虔礼书谱脱胎于此贞观中奉敕书五十本此其一也

　　僧懐仁圣教序
　　懐仁圣教序乃集右军书宋人极薄之呼为院体院中人习以书诰勑士大夫不学之也赵子固云其中逸笔不知懐仁从何处取入使人未学他书先学此殊为可恶子固深于书学者故其言如此至近时乃大不然视此帖不断本如瓌璧収藏家学与不学俱购求一本以侈人而秦中士夫为甚有着金石史者谓圣教序较之定武兰亭相絶千里可为喷飰真所谓夜郎王不知汉大彼或未见真定武耳兰亭是右军第一妙迹定武是兰亭第一妙迹不特此也即宋所临诸本无不各具一风格陆子渊所谓原本既髙得其一枝半节无不善者人能学一分即有一分之得力无不卓然大雅惟一学圣教序则浑身板俗即唐人呉通微号能书者亦受此累况其它乎黄长睿云学弗能至自俗碑字未尝俗夫碑字不俗何以学之輙俗使学兰亭者有是乎长睿深于书学者失言矣余初得一不断本继于故内复得此本更完好字法纎毫毕具葢唐搨也秦人王文含见之叹不释手

　　髙宗万年宫铭
　　初唐帝王留心书学太宗每得二王帖辄令诸王临五百遍另易一帖故所书多可观至太宗晋祠碑不见佳不如淳化帖中诸书髙宗万年宫铭笔致生动有晋人遗致胜似所书李绩碑

　　万年宫碑阴题名
　　碑阴五十余人长孙无忌李绩褚遂良辈皆与焉书名大小不伦然皆有法即契苾贺兰亦不草草唐人能重书学如此
　　赵徳父云每览此碑未尝不掩卷太息以为善恶如水火决不可同器惟人主能辨小人而逺之然后君子道长而天下治若俱収并用则小人必得志小人得志则君子必被其祸如无忌遂良是已然知人帝尧所难非所以责髙宗也可称笃论附録之
　　六月十三日阅唐诸帝王碑于悬车堂时久旱不雨东斋花卉皆槁家人自东安郑庄来言皆赤地也愀然有卒岁之忧矣然是日诸老冒热有事郊坛予以病老偃卧于茅茨之下而又预计■〈飠乞〉食焉岂可得乎睿宗景龙观钟铭楷书带有隶篆然文弱如儒生知其靡靡不振也且书各有体不得相杂如大小隶即楷也写楷者亦惟用其法而不用其象故佳况楷岂可兼篆乎阅李仲璇孔庙碑忽楷忽分忽篆令人喷飰睿宗殆袭其遗迹耳【按两宋人唯识廨院记忽楷忽行又时带篆隶殆亦学歩仲璇者】
　　相王所书顺陵碑字法遒逸整洁唐妙迹也其中多用武后新字且自称忠唐之子孙何不类至此令人欲唾此碑丰大之甚至万歴乙邜地震而仆县令取其石修河今已亡矣余所収乃呉氏家藏旧本

　　元宗纪太山铭
　　唐初诸人隶古犹略存汉法如孔庙诸碑是也至元宗而始一变力趋丰艶汉法荡然矣所书太山铭字大七八寸雄伟可观絶胜他书是其最得意笔王元美云予尝登太山转天门见东二里许穹崖造天铭书若鸾凤翔舞于云烟之表为之色飞惜其下三尺许为搨工畏寒篝火焚蚀遂缺百余字云余所収本完善无一字缺者殆二三百年前物也其余如孝经鄎国公主碑凉国公主碑兰陵公主碑金仙公主碑尚书杨珣碑皆旧搨然俱逊太山铭矣闻易州有正书道徳经近在咫尺又未见也

　　欧阳询醴泉铭
　　赵子固谓率更化度醴泉为楷法第一今其碑具在诚第一也余向年于王公惟俭家得醴泉善本仅缺数字沧桒后竟失之丙戌之春复得此本故尚方物也虽缺廿余字然搨法甚精昔人所称草里惊虵云间电发森森若武库矛戟者备见纸上今人絶不能有此毡蜡真宋人本也率更正书多带隶法如首行宫字左点作竖笔正锋一画乃隶体近年搨本竟是一点大失书家妙旨矣此搨之所以贵旧也

　　欧阳询化度寺舎利塔铭
　　化度寺字法视醴泉差小而整秀则同其石旧在关右南山佛寺宋庆歴间开府王雍过寺见之诧为至寳寺僧闻之误以为石中有寳也破石求之勿得弃之寺后他日王公再至失石所在问之僧具以实对公寻得之己三断矣乃以数十缣易得载归置里第赐书楼下靖康之乱取藏井中兵后好事者出之争相搥搨遂碎之世无复有此石矣此本得之故恭顺家清劲而有神采诚所谓至寳也元人王恽云化度碑率更规模一出黄庭至奇古处乃隶书一变耳

　　欧阳询温虞公彦博碑
　　温虞公碑虽已泐然所存者风骨整峻至同年张坦公处见一临本靡靡矣王元美云如郭林宗标格清峻而虚和近人信然考温公卒贞观十一年是时信本年已八十余而楷法精神如此集古録云按唐书温大雅字彦宏弟彦博字大临弟大有字彦将兄弟义当一体而名大者字彦名彦者字大不应如此此诚不可晓附録之

　　欧阳询九歌
　　率更有小楷千文及九歌予未见千文至九歌晋府所藏上有其印乃宋搨之精者昔董玄宰先生见于朱御医家谓世无二本回环胸中二十余年诚希世之珍世人艳称化度碑政未见此耳
　　率更九歌宋时刻于长沙至南渡石已不存精妙宛如手书昔山谷谓唐彦猷得率更真迹数行精思学之遂以名世人能于此帖致精思焉不患不名世矣予恨相见之晚也

　　欧阳询心经
　　金石略载率更心经在饶州是贞观九年十月书于白鹿寺楷法精严而又寛展自如笔墨外有方丈之势如郭恕先画楼阁纎微合度了无安排真千秋絶调也米元章谓其真书直到内史此经足当之非溢美矣

　　欧阳通道因碑
　　兰台父子齐名号大小欧阳然率更世传数碑而兰台止存一道因碑率更楷法源出古隶居唐楷第一而兰台早孤购求父书不惜重赀力学不倦作书毎用批法葢学其父也予得宋搨善本遂与率更碑合装之

　　李邕云麾将军李思训碑
　　李思训碑为北海最妙之迹今残剥已甚予所収者止缺一二字宋以前搨本旧藏京师李贡士家为赵文敏故物其题签乃手书也崇祯辛未李贡士携以相赠帖之四隅久已浥烂裱背纸乃宋戸口册为重装之携至任所相随三十年兵火后己失复得葢异縁也
　　李北海有两云麾碑一李思训一李秀官同姓又同思训碑在陜西秀碑在良乡秦人着石墨镌华者误以为一碑且以北碑为赵文敏所临误矣良乡碑不知何时入都城宛平令掘地得六础洗视乃云麾碑建古墨斋以贮之不知何时又移至少亰兆署中止二础其四础传谓万歴中亰兆王惟俭携去汴中金石録云明皇以天寳三年改年为载今此碑元年正月立而称元载附记之俟考
　　李之名迹如李秀碑及娑罗碑东林碑余所収俱翻刻本娑罗碑登州张司冦忻有旧搨乃邢子愿物予曽借阅今张死而絶碑帖不知何在矣

　　李邕岳麓寺碑
　　岳麓碑虽已残剥然其锋颕尚凌厉不可一世北海奇人故所书尔尔昔俞仲蔚谓此碑胜云麾必有所见也
　　北海书宋初人不甚重之至苏米而稍袭其法又至赵文敏每作大书一意拟之矣北海诸碑皆手自镌所云黄仙鹤伏苓芝无其人而托名也欧阳公云李邕书余始甚不好好之最晚譬犹结交其始也难则其合也必久全

　　李邕歙州刺史叶慧明碑
　　叶歙州碑乃八分书遒雅大有东亰遗意久传为北海书然碑首断落不敢定金石畧载有道先生叶公碑而不载此碑又赵明诚録有道二碑一为邕行书一为韩择木八分书此碑乃八分书韩耶李耶姑阙疑可也然其书佳甚日数阅之而不倦
　　汉碑有隶有八分八分亦隶也今之正书亦隶也赵明诚谓欧阳公误以八分为隶公实不误耳
　　北海书始变右军行法顿挫起伏李阳冰谓为书中得仙手

　　颜真卿书郭氏家庙碑
　　碑在今陜西布政司乃汾阳父敬之庙碑文与书俱出鲁公手以一代伟人之家庙非得一代伟人之书不足当之可称古今二絶碑阴载汾阳兄弟九人皆列大位不止史所传幼明一人也所载汾阳封拜亦与史小异

　　颜真卿书臧懐恪碑
　　臧将军碑视鲁公他书差劲峭且石又完好锋颕都具墨寳也

　　颜真卿书东方朔赞
　　此讃在山东陵县书法较他刻更严整予以曼倩生平极诙谲后世乃有以极正之笔书其讃者使曼倩见之当为骨踈

　　颜真卿家庙碑
　　碑在西安文庙文刻四面制作精工鲁公忠孝植于天性殚竭精力以书此碑而竒峭端严一生耿耿大节已若显质之先人矣

　　颜真卿八关斋会碑
　　八关碑在归徳府字法大径三寸许方整而有风致视他书更胜予向年官汴城于故家得一不断本后督饷彼中亲至碑下见石尚完好今为时三十年得宋长公荦搨寄此本乃碑之下段已尽泐落不胜怃然

　　颜真卿书宋文贞璟碑
　　碑在沙河县书法方整中带有虚和视他书稍异犹为可寳予以崇祯己卯于役河南亲至碑下见石虽渐泐然规画尚可抚摩因搨一纸置舆中共晨夕者经年近霍少司马达搨赠此本大不如二十年前者矣
