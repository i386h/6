<!-- { "loadSidebar": true } -->
　　庚子销夏记卷三

　　●钦定四库全书

　　庚子销夏记卷四

　　吏部左侍郎孙承泽撰

　　五月之末久旱不雨林居始觉有热意静坐青藤下取古石刻翻阅日以二卷为率忆丁亥之冬曽着帖考今冉冉十三年矣旧所见者失去大半存者重一寓目聊借以潇洒送日月而已烟云过眼宁敢谬执为常有乎退翁手记

　　宋赐毕文简淳化阁帖
　　淳化帖为墨苑至寳内府枣木板搨用澄心堂纸李廷珪墨者絶少其字极丰穰而有神采凡钩捺转折起伏诸法俱备宛如手书余初见一二本上有翰林学士院印及绍圣三年装题字者极精工寳之如拱璧忽于戊子之春见九本乃淳化四年赐学士毕士安者搨法佳妙纸色墨色如古漆板诚海内第一部也时贾人索价甚昻余与子朴极力捜措衣物一时俱罄葢恐市价图利分析售之使此竒寳无复珠连璧合之日非为一人耽清玩也
　　帖中第八卷第十卷俱有毕文简题云淳化四年四月二十八日当直中使就院赐御札八分千字文一卷法帖一十卷受恩如是激昻可知第九卷有苏丞相颂题云苏氏家藏子容题第十卷题云乙卯闰六月十四日太一宫斋晚临南轩看不知谁题下有长字印疑是贾秋壑又有李洪徳秀题云右法帖十卷得于呉兴苏氏乃元佑丞相魏公家物第八卷后用公髙之裔印盖言毕公髙之后也余假守濡须郡斋刊魏公谭训内载公于相国寺得毕文简赐本阁帖甚竒且云文简以图书斥逺祖名未中礼因考实録淳化二年文简自考功郎拜学士四年五月出知升州然则乃文简在翰林时所赐也下用李氏叔固及李氏家藏印
　　尝考辍耕録载大梁刘衍卿所见淳化祖石帖每卷有题识种种今帖中无之然帖上洗去之痕甚多岂另一本耶即此本耶至云淳化四年六月廿二日赐毕士安按文简以四年五月出知外州何至六月复有钦赐之事此则不可觧者也原装用山和尚锦今帖仍是山和尚锦盖锦中五色银锭纹名山和尚也所谓祖石帖者帖几经翻刻而以原刻为祖石非别有一帖在淳化之前而祖之也陆友仁以李后主升玄帖为法帖之祖马传庆陈简斋等各袭其说至董玄宰又以为澄清堂帖是祖帖皆误也宋太宗当平定之后出内府之藏令王着摹勒上石以传后世岂有反祖亡国之帖而赐臣下乎
　　余既得文简赐本而缺首卷以为大美忌完理固如是正不必求全阅数月忽有持首卷来售者乃宋搨之最精者也与宋人汪逵诸君所考无异无论墨色开卷可辨其所刻卷数版数字相聨而字比诸帖中字皆大他本所絶无有也遂令十卷俱足亦异数也戊戌李上林以所藏宋搨第五卷阁帖送阅宋裱断壊已甚余重装之题云淳化官法帖真本极其丰逸然带有开国朴气他本摸刻虽极精工非失之瘦即失之媚逺不及也吾向见第六卷第十卷上有翰林学士院印及绍圣三年冬至前一日装题字乃初搨本也又见第七卷第八卷上有贾似道印乃中年搨本也今复见此第五卷上有横裂纹乃晚年搨本也吾三见而备悉帖之终始惟拈出朴气二字则潭綘大观诸刻一齐拜下风矣戊戌六月二十六日退翁记庚子五月二十四日重阅于集古阁

　　宋赐本大观太清楼帖
　　宋搨大观帖有黄白纸二种所见不一而黄纸者止见一部字法精妙宛如手书乃徽宗赐宰相余深者予初从市贾得二本于江右李梅公得二本莱阳左旦明得二本浙江张尔唯得一本寳坻曹子固得一本第一本在以塩换烂纸者担头呉太和収之余数四购求不与后以银酒巵十件易得止缺第九本闻杭州姜汇思有此本虽非黄纸者然系初搨予有颜鲁公大字麻姑坛记帖世无二本姜欲得之更益以宋人画卷乃相易而十卷适完按此帖在宋时莆田方楷曽以百万购之不得后年久散乱王沣翁多方凑合始成全帙今兵火之后业已散乱如曩时而复珠聨璧合岂非神物在世有鬼神呵护之以至是乎王澧翁有手跋极详

　　宋搨绛帖
　　绛帖第五第六第七第八共四卷乃宋人方楷所藏本又第六卷上有水精宫道人印乃赵子昻所藏本皆纸墨精妙绛帖之最佳者也按绛州法帖二十卷乃潘师旦用淳化帖重摹而叅入别帖视宋人翻刻阁帖此最精采师旦尚哲宗秦国公主又名潘驸马帖潘自能刻石虽井阑阶砌皆徧刻无余故段数最多或长尺余者师旦死二子析而为二长者负官缗没十卷于库绛守重刻下十卷足之谓之东库本幼者复重摹上十卷亦足成一部于是绛有公私二本靖康兵火石并不存金人百年之间重摹至再南渡后潘氏真本已称难得今传世者大约皆榷场中翻刻所谓亮字不全本新绛本北本是也如方赵二公藏本真此时之星凤矣余又于王长垣寓见方楷所藏第九第十二卷而第九卷首叶断损处与单炳文所考脗合单炳文云淳化官本法帖今不复多见其次绛帖最佳而旧本亦已难得尝以数本较之字画多不侔某家所藏旧本第九卷大令书一卷第四行内面字右邉转笔正在石破缺处隠然可见今本乃无右边转笔全不成字其面字下一字与第五行第七字亦不同又第七行第一字旧本乃行书止字今本乃草书心字笔法且俗余所见九卷与单所考无异信乎方氏所藏本为当今第一即赵本虽真亦觉墨色少逊其余上有日月字等号者不足言矣

　　潭帖
　　甲申后予见潭帖最多盖潭有初刻本有私第本有碑匠家本有新刻本有三山木本皆潭也而以刘丞相命僧希白所摹刻者为最今所藏第三第四二卷乃希白所摹刻者故独存之字法清劲不俗不媚绛帖之下屈指惟此帖耳昔苏子瞻于桂帅程钦之家见潭帖谓希白作字自有江左风味故长沙帖比淳化待诏所摹为胜世俗不察争访阁本误矣子瞻善书者乃以为潭胜阁帖何比拟失伦耶盖子瞻之书从唐人颜鲁公杨少师入手不深究晋旨故其言如是信乎鉴帖之难也
　　阁帖中不収颜鲁公犹之文选中不収兰亭叙当日岂无见而然政难与世人深语耳

　　定武禊帖肥本
　　余生平酷爱兰亭叙不啻昔人所谓有兰亭癖者然求一真定武本三十年无所遇所収者宋人翻刻本至于唐石宋榻戛戛乎难言之矣南和白侍御抱一家传一本是赵子固藏本所谓落水兰亭也其本旧称阔行五字未损神韵浑沦世间第一鸿寳侍御由林县令征为御史此帖不一日去手壬午予自楚中典试回侍御招余饮出此帖侑觞侍御为余门人余不敢一语赞恐侍御疑余欲得之也既而世道沧桒侍御避地会稽予次児道楷亦就婚在彼每出帖相视辄言不能令予再见之惨然不乐越十五年侍御隠居山中学出世法忽遣一介之使持帖遗余退谷中谓入山来一切俱弃岂可独留此物以累清虚乎予意不欲収使者不肯持回适有唐僧贯休所画罗汉卷神竒絶世乃以遗之觉三十年大愿一旦豁然而故人髙谊时时在我心目间也
　　赵子固所藏兰亭乃姜白石旧物后有白石跋云嘉泰壬戌十二月因与乡人汤伯升过童道人许见此禊帖知是乌台卢提点者所藏定武旧刻后数日雪后更欲雪上车寒凛因诣童买得之又跋云廿余年习兰亭皆无入处今夕灯下观之颇有所悟漫书于此此帖后归于霅川萧氏在其家二十年又归于俞玉鉴家又归于髙干辧家赵子固托满师以半万劵得之舟过升山风厉帆壊子固抱帖立浅水中曰兰亭在此余不足惜也乃自为跋数百言以记之末云首尾三十三年心好目玩终获为我物几死犹不恨也人其可以轻视予有此哉其笃好之如此
　　赵松雪跋云古今言书者以右军为最善评右军之书者以禊帖为最善真迹既亡其刻之石者以定武为最善然而纸墨有精麤拓手有工拙于是优劣分焉此本纸墨精拓手工在定武中岂非至寳耶又云吾观禊帖多矣未有若此本之妙者此本后或归子昻也

　　定武禊帖瘦本
　　瘦本定武帖缺角处有柯九思印盖其所藏也姜白石言兰亭石本以有锋芒棱角为上此本羣带右流天五字已缺而锋颕神采奕奕搨法之最工者也济南邢子愿曽翻刻之视此相去千里矣甲午始来余家余曽题之云昔人谓评兰亭如聚讼其实有不然者兰亭之有定武如众星之有斗羣峯之有岳也举目可辨宁待聚讼乎兰亭之妙法度悉备而不以法见神力具足而不以力见所谓纯绵裹鐡此其是矣宋人极力规橅不下百本或学其纯绵而失之妩媚或学其裹鐡而失之硬直即面貌已逺况精神乎此本在赵中舍士祯家济南邢太仆得之太仆殁归于新城王氏兵乱淄川人以五斗米易得携至亰师不知重也刘安丘见之叹赏其人乃珍秘之时余物色定武帖不得再四购求不许其人爱予唐人维摩说法图及宣铸乳炉乃彼此相易未几赵子固所藏五字未损本亦至子固本肥此本瘦盖纸有厚薄■〈火参〉湿之不同寔一石也于是宇内秀气尽在吾几砚前矣余未见赵柯藏本之先日所服膺惟国学本此本眀初出于天师庵土中送置国学字法遒秀气味深厚宋人诸家所临逺不及之每疑燕京自石晋后沦于境外此石何时所刻何时入土定在石晋以前姜尧章云定武本在官库中熈寜中薛绍彭刻一副本易之取原石刻损五字以归此本五字未损或薛氏所刻副本乎又云大观间诏取薛氏所藏石龛至宣和殿内丙午冦至与岐阳石鼓俱载而北今石鼓具在而兰亭何在此本五字未刻损非薛氏所藏石也盖定武今之定州也去京师不逺薛氏所刻副本金元人移之于此理或然也
　　宋刻石本今存者一为颕上本相传颕上井中夜放光如虹县令异之使下探得兰亭及六铜罍一为长治本崇祯初陜西茍好善令长治掘地得兰亭及舍利数颗茍与余同官汴梁时曾以搨本见遗今石已在茍君家矣余所见前人集本如宋理宗御府所集最为精工每刻玉池皆用御府图书其一百一十七刻俱全在故内今零散不可问矣又南宋丞相游似所集亦百余本今西川胡菊潭先生所収二三十本后皆有手题用景仁及克斋图书其中有御府领字从山本极为精采余手摹之刻石置山斋【按退翁题跋云禊帖领字从山本米老曽刻之世称三米兰亭及见元本则知米刻己意多而古法少未合也因与刘居士雨若经营三月始登之石婆娑二老精力尽于此矣】

　　右军黄庭经
　　黄庭经传世者少佳本禇河南临者旧称第一然石缺其半乙酉之春从市贾得宋装小册一函展视用笔之妙宛如手书其墨色搨工俱絶上书御府古石刻盖唐石而宋装也为宋髙宗所鉴赏上有内府图书印及奉华寳藏印刘夫人掌内书记居奉华堂凡有上品书画始用其印此帖诚不世之珍每晨坐小牕下旭光满室开卷欣然盖十五年于兹矣

　　二王洛神赋
　　右军所书洛神赋世絶不传大令亦未见全本此石不知何时所刻笔致古逸真翩若惊鸿宛如逰龙世目所不经见者合装成帙余曾有题云向闻王右军有所书洛神赋求之二十年弗获寓目即大令洛神亦止见宋搨十三行耳丁亥之春同诸友人于报国寺松下见右军洛神钱咋舌称为异寳越数日复见大令全文二王妙迹一旦完聚真异数也宋人董广川最称该博其书跋云逸少此赋当以为第一今无复存者但子敬所书犹传未可以伯仲间论也又云昔马澄评右军书谓劝进洛神赋诸书皆作今体知逸少尝书此赋子敬当是习其家学耳是广川止见大令洛神未见右军书也今并子敬书亦无复存者矣名迹在世有日减无日増可慨也余行年六十始获暏此良厚幸矣退翁记于山西之烟霞窟
