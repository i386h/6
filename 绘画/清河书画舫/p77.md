<!-- { "loadSidebar": true } -->
　　髙房山巢云图　巢云图髙克恭为伯几尊兄作　逺山吞天碧危峯抜地青何由云树底挥麈坐茅亭丁鹤年题　至正改元九月十日句呉倪瓒敬阅　房山墨法迈元章絶代堪为双凤凰梦想十年嗟未遇巢云合喜属苏张彦敬云山率畧蕳易其原本出大小米而清逈过之此巢云图卷信笔写意耳然逸态横生政如张颠草圣奕奕如有神力岂寻行数墨者所可比方邪非深得画趣那至此时万厯甲辰上元日昆山张丑青父重装志【此卷今在王氏】
　　祝氏家藏髙尚书松隂落涧图迄今犹在呉中购之弗获尚记希哲一律云倚壑髙松一万株拂岩飞瀑防巾铺白龙隐映苍龙舞山气虚兼水气濡净壁沉沉悬瑀佩空堂隐隐奏笙竽平生负得匡庐约幸拜尚书赐不孤每诵此诗未尝不想像其神妙耳
　　子昂题彦敬越山图　越山隔涛江风起不可渡时向图中看居然在烟雾【本集】
　　题彦敬画　踈踈淡淡竹林间烟雨防蒙见逺山记得西湖新霁后与公擕杖听潺湲　万木纷然摇落后惟余碧色见松林尚书雅有冰霜操笔底时时寄此心【松雪斋集】
　　题髙尚书画竹　石室风流继老苏黄华父子亦敷腴呉兴笔法钟山裔只有髙髯不让渠【云林诗集】
　　呉寛为毛贞甫题髙房山山水　燕南蹙翠维房山髙公昔者生其间戏拈画笔少明豁玉女峯亚垂烟鬟积雨初收隔春树望见人家隖边住亦知中有王维诗行到水穷无覔处【家藏集】
　　仆品画以精细为先故于宋元云山不甚留意阅书必求上古所无蓄无唐人书者有志欲购亡髙赀也黄公望
　　黄子久富春山图水墨纸本袖卷今在宜兴呉氏后有李贞伯沈启南二跋极称许之在吾家溪山雨意图上或以简淡少之过矣
　　一峯道人春山欲雨图笔法不类平时清逸之极与王叔明岩居髙士同品此等妙迹难为不知者道也闻震泽王氏藏子久虎林秋晚叔明具区林屋仲圭夏山欲雨三图皆巨幅妙絶惜余未及见之
　　大痴溪山小景　仆留云间三四载每常落魄凡亲识朋旧出绢楮以徴恶画往往不能奉命而亦不我责也此本不知为谁所作意趣颇合而为伯新所得装池而见示且俾题某切谛之非笔之工乃墨之佳而滉之善耳至正四年嵗八月廿有九日大痴道人题时年七袠有六【真迹】
　　大痴松亭秋爽小轴为元初真士作在相城沈氏启南翁故物也今録原题于后　茂林石磴小亭边遥望云山隔澹烟却忆旧游何处似翠蛟桥下看流泉大痴画并题　山木苍苍飞瀑流白云深处卧青牛大痴胸次有丘壑貌得松亭一片秋云林散人【真迹】
　　黄大痴江山胜览图跋　近来呉子軰争先觅胜国赵承防黄子久王叔明倪元镇画几令宋人无处生活余甚为扼腕今观子久江山图仅寻丈耳而有万里之势且用笔极简而意恒有余真西施洗铅粉立苎萝时状我见犹怜况老奴乎因题而宝藏之戊辰夏五月极热于蓠薋园书　王右丞诗云江流天地外山色有无中是诗家极俊语却入画三昧黄子久江山胜览图是画家极秀笔却入诗三昧吾尝挟短笻登北固于轻隂薄暮时置眼黯澹闲远树若荠人家若唇市怳然此卷之在目归从青箱中拈出列之几案亦似此身复在北固取右丞二语髙咏之都非人间世物也【弇州山人四部稿】倪云林题黄子久画　白鸥飞处碧山明思入云松第几层能画大痴黄老子与人无爱亦无憎【本集】
　　沈周题黄大痴山水小幅　大痴写山用籀法千树万石纵横书此图纸短意则逺令我对面思匡庐痴子痴子已仙去人间可惜无金铸天如许借还下来小五百年一游戏【本集】
　　王
　　晋唐名迹流于世者絶无品题等项宣和绍兴间稍稍以标记即跋语不过寥寥数言而已独元人最尚题咏而于画本尤甚有多至三四十人者故雅士云画被元人题坏此殆有激之论也余谓果出名手如水村听雨楼畊渔轩诸作不妨多多益善【长元按此条在听雨楼卷后】
　　新都徐晋逸购得王琴鹤轩图卷为钱以良髙士作运笔古朴设色淳厚种种皆可宝藏惜后诗记不甚称故未为世所知乃耳食者谓出临摹人手持论似此甚矣士俗不可医也卷前有杨尹铭篆署后有沈梦麟记释法震董存等十诗皆真迹【长元按此条在琴鹤轩卷前】
　　项氏别藏王叔明南村草堂图纸本浅绛色行笔清逸布景周详兼收藏得地楮墨如新品在林泉清赏之上真神品也【长元按此条与前所刻小异重刻于此】
　　王太白山图长卷精细之极亦复潇洒大类王右丞笔后有宗泐道衍等跋又水墨青弁图巨幅全学董北苑雄浑可爱相去如出二人也
　　黄鹤山樵卧云轩图为王右丞作后有陈基记文又松风阁图为恬上人作后有宋濓姚广孝等题咏堪与听雨楼芝兰室卷相应发也
　　治平寺僧藏黄鹤山樵松云小隐图一卷纸本浅绛色纷披老笔絶胜盛年之作有俞立庵记文释道衍宗泐诗跋读之知天民为方外名流也【全文不録】　洪武二十七年嵗甲戌秋九月九日包山樵人俞真木记【真迹】倪瓒寄王叔明　几梦山隂王右军笔精墨妙最能文毎将竹影橅秋月更爱山居写白云秘笈封题饶古迹雅怀萧散逸人羣今年七夕闻多事曝画繙书到夕曛【倪云林诗集】
　　呉寛题王叔明山水图　黄鹤髙楼已槌碎空有江南黄鹤山山深有客持樵斧终日置身林木间临风髙歌白石烂隔水或看秋云还老夫亦有幽居兴对此径欲移柴闗
　　又题王叔明遗沈兰坡画　黄鹤山人樵古松踏月夜访兰坡翁浴鵞溪边放杯酒尺素顿发青芙蓉百年坐卧松雪中似舅宛有王孙风谁教彦逺名画记姓名也合收王清霜不管兰坡丛兰芽仍茁呉门东山人倒骑黄鹤去黄鹤一去青山空【并家藏集】

　　清河书画舫卷十一下
<子部,艺术类,书画之属,清河书画舫>
　　钦定四库全书
　　清河书画舫卷十二上
　　明　张丑　撰
　　明
　　刘珏
　　夏云欲雨图　葑溪草堂图【附杜东原友松图】
　　黄淳父藏刘廷美佥宪夏云欲雨图上有沈启南徴君题咏足称真迹逸品上上葢云山月峤晓烟暮霭雨弄晴晴欲雨古今画流所难非若晴峦雪岭潇洒风林淋漓雨榭犹可纵笔而成者也今廷美之为此图也不特上掩仲珪足可比肩北苑且启南长謌言言金玉字字珠玑真是诗中画画中诗较之家藏放鹤图相去何啻倍蓰耶
　　近闻完庵后人世传公画小洞庭袖卷清逸动人名公题咏极多未及见云
　　刘西台临梅道人夏云欲雨图　完庵再世梅花庵官亷特于山水贪记搨此图梅妙品奉常宝蓄金惟南假归洞庭小石室终日黙对心如憨心开手应遂捉笔水墨用事空青蓝天光惨澹云郁勃山影明灭雨意含重峦防巘拥湿润逺岫细琐多杉枏飞淙迸壑势莫抝梁圯跨怒森犹监人家杂住映深坞林蹊互接迷隂岚梅庵如在当叹息逼人咄咄夫何惭有如明月映秋水水月浑合光相涵此图传世人共保未特珍重宜子男我因题句感夙昔物是人非怀莫堪右原本为夏云欲雨图实出梅花道人之笔夙蓄夏太常所刘完庵佥宪假临几月始就绪当时示予为之叹赏夺真佥宪公亦自珍爱佥宪既观化其孙传知先生所惜益加敬焉因索予疏其所自云治乙丑三月修禊日沈周题【真迹】近见孟端小幅极精题云前山后山苍翠深大树小树寒萧森不知何处打鱼者日暮泊船溪水隂好事者规为完庵刘珏之作雅士亦有信之者鉴定之难如此
　　刘佥宪画本当以韩氏葑溪草堂十景为第一【原系知庵故物徐天全而下赋咏者十余人文徴仲冇跋】絶细而饶气韵笔意在元人之上葢出董北苑也【画以虚和萧散为上故鉴家极尚绵里针法而筋骨怒张者弗取也】
　　廷美秋山水阁一轴在予家按题为东禅寺福公作诗文书画皆精足称四美具也又见廷美夜景小帧笔法尤精题云中秋对月思亲图成化戊子彭城刘珏画相传写赠沈启南者今在顾氏二画堪为伯仲【皇明书画如林纪之则不可胜纪余采其冠絶者着于篇】
　　题刘完庵山水青李来禽写未闲又将墨法画溪山疎云古木苍苍笔犹出龙跳虎卧闲【石田诗集】
　　刘珏廷美以书画显天顺间同时杜琼徐有贞马愈沈贞吉恒吉祝允明王宠并能写山近世莫及琼字用嘉博雅清修人伦师表其画本世颇有之源出沈遇而丽遒过人品在徐贲陈惟允之下其丹崖碧嶂图絶胜有贞字元玉以复辟勲封武功伯山水清劲不凡马愈字抑之亦第进士书法清劲画登逸品贞吉乃启南世父画师董源可亚刘廷美其弟恒吉为张浩彦广之壻所谓同斋先生者也画更虚和潇洒不在宋元诸贤下苐其遗迹絶少故不为世所知余仅见其胜感八景一册描写入妙宜乎百谷征士之叹服也　吾吴士气画本启南之后祝希哲尝临小米云山卷本身上有自跋极可玩又王履吉蚤嵗颇弄笔作水墨山林亦妙品也
　　又按刘公完庵集中题月舟上人所藏沈絸庵同斋父子诗画云炉烟僧舍坐迟迟共羡诗翁出语奇方外有山栖惠远人间无处覔钟期千金旧纸丹青在一片闲情父子知为问能言辽海鹤归来城郭定何如详味此诗可见启南画品入神渊源葢有自也传闻絸庵之父曰兰坡者尤能鉴赏书画游心艺苑王叔明尝写新图赠之又石田书画之所从出也【徐贲蜀山图林泉髙逸图在汤氏】
　　杜东原友松图　虬髯燕颔总堪怜嵗久交情似漆坚都尉不骄能刮目大夫虽老是忘年笑迎髙葢疎帘外坐挹清风短榻前昨夜分明来入梦公侯自此有超迁刘珏　聊把画图为苑囿更将吟韵当笙歌就隂息
