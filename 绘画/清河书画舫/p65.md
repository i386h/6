<!-- { "loadSidebar": true } -->
　　潇湘妙趣图卷题咏极多不能全载仅録元晖两跋于此　夜雨欲霁晓烟既泮则其状类此余盖戏为潇湘写千变万化不可名神竒之趣非古今画家者流画也惟是京口翟伯寿余生平至友昨豪夺余自秘着色袖卷盟于天而后不复力取归往岁挂冠神武门居京口旧庐以白雪词寄之世所谓念奴娇也洞天昼永正中和时候凉飚初起羽扇纶巾雩咏处水绕山重云委好雨新晴绮霞明丽全是丹青戏豪攘横卷誓天应解深秘　留滞字学书林折腰缘为米无机涉世投组归来欣自肆目仰云霄醒醉论少卑之家声接武月旦评吾子凭髙临望桂轮徒共千里　昨与吴傅朋蜀冷金笺上戏作一幅比与达功相遇知亦为此郎夺因追省此词跋于小卷后旧曾写寄蔡天任以白雪易其名旧名可谓恶甚懒拙道人元晖　昔陶隐居诗云山中何所有岭上多白云但可自怡悦不堪持寄君余深爱此诗屡用其韵跋与人袖卷漫书一二于此其一山气最佳处卷舒晴晦云心潜帝乡者愿作乘彼君其一与翟伯寿横披书其上云山中宰相有仙骨独爱岭头生白云壁张此画定惊倒先请唤人扶着君绍兴辛酉岁孟秋初八日过嘉禾获再观懒拙老人米元晖书【并真迹】丙申禊日有客携示米敷文画一卷其自题云子云以字为心画非穷理者其语不能至是画之为説亦心画也上古莫非一世之英乃悉为此岂市井庸工所能晓开辟以来汉与六朝作山水者不复见于世惟右丞王摩诘古今独步仆旧秘藏甚多既自悟丹青妙处观其笔意但付一笑耳霄壤闲所有潇湘竒观盖如是也自古文人才士无不为世所恕挤毁下石无足怪者百世之下方自有公论仆己酉岁避兵火于金坛继至新昌隐君子蒋仲友馆仆于邨舍者七阅月此画非大贵人可得亦非大贵者可求实一世之所共知因戏作小诗于画云乱山深处是烟霞雨暗晴晖日夕佳要识先生曽到此故留戏笔在君家庚戌仲秋建炎纪岁初七日元晖　后有元国初人跋弗及録亦项氏物也
　　题米元晖山水　卧游渺万里楚天清晓狄初日江上出白云山际浮莽苍迷烟树隠约见孤舟丹青不可作思子徒离忧【松雪斋集】
　　子昻题米元晖山水云澄江漾旭日青嶂拥晴云孤舟彼谁子应得离人羣【松雪斋集】
　　赠李振叔水墨云山图　绍与乙卯初夏十九日自溧阳来游苕川忽见此卷于李振叔家实余儿戏得意作也世人知余善画竞欲得之尠有晓余所以为画者非具顶门上慧眼者不足以识不可以古今画家者流画求之老境于世海中一毛发事泊然无着染每静室僧趺忘怀万虑与碧虚寥廓同其流荡焚生事折腰为米大非得已此卷慎勿与人元晖　云山烟树总模糊此是南宫鹘突图自笑顶门无慧眼临窻墨迹淡如无右米氏此图初藏于苕川李振叔后入严尚书府今宫保闵公得之盖严与李同郡而宫保为尚书外孙流传有自而收蓄得所此老亦无所恨矣治癸亥长洲吴寛书【真迹】
　　米友仁一名尹仁陶九成书史防要并列之以友仁为尹仁兄盖悮　小米大姚邨图真本旧藏村中陈氏今在顾仲方中翰家亦见严氏书画记云此卷白石翁尝临摹之赭石甚红盖异制也
　　宋米元晖大姚邨图　广文当日官虽冷可奈才名振世何他日君家须炙手而今聊复雀堪罗　老年尚喜管城子更爱好山江上青武林秋髙晓欲雨正若此画云冥冥　三茅别有洞中天我欲山居屏世縁累行积功多蜕举玉宸欣有地行仙　绍兴戊午季春书于大姚五湖田舍元晖　大姚去姑苏城东南三十里临诸江湖江则吴淞江姚城江白蚬江小龙江湖则有陈湖叶宅湖车坊漾独墅淹是也大姚地可百亩浮诸水之闲有小山髙不满数丈上有古刹依山之巅曰文殊院正殿有文殊坐狮子像甚竒古周围有深渠数匝乃诵经行道之迹也唐宋名公留题甚多皆刻诸石以寘于壁闲米南宫弟兄尝居于其地旧址犹可考予别业数椽在笠泽姚城江之北与大姚隔小龙江相望咫尺时复往来焉至正甲申予在燕京忽得此卷因拾以归吴丙申予避地入闽丁酉归家业一空而此卷仅存戊申中吴复兵燹予亦流离濠梁己酉复归田里故居焚荡荒榛瓦砾不堪举目又复得此卷于野人家事物之遇岂偶然哉辛亥秋七月暇日展卷太息因识于后以记岁月云耳云浦道人　喟然防也宜吾与不利虞兮奈若何鸿雁欲来风嫋嫋庭前树子落桫罗　吴淞江只蒲萄緑金井峰仍缥缈青説与弋人何慕我高飞鸿鹄杳冥冥　大姚湖水生白烟长物都除絶世缘笙鹤不为归鹤怨王仙真是胜丁仙　云浦老人乱后复得此卷感慨今昔观其题字可见辛亥八月十五日来谒云浦出以见示戏笔追和米公三诗以写怀云倪瓒　米敷文既游清都遗迹之在人间者日少至若貌江山之胜概发词藻之精英翰墨淋漓同为卷轴者则又加少矣此卷其易得邪王云浦再失而再获之所以为至喜耳然万物有无常竟又归诸沈氏沈氏代为良医而日章尤知玩古常缔予交今亡矣子出以征题见之令人凄断洪武庚午二月澹如王行【真迹】
　　元章实出友仁友智友仁盖字元晖云浦跋云南宫弟兄谬甚矣
　　宋髙宗每搜访至书画必命米友仁鉴定题跋往往有一时附防迎合上意者尝见画数卷颇未佳而题识甚真鉴者不可不知也【画鉴】
　　米友仁元章之子也幼年山谷赠诗曰我有元晖古印章印刓不忍与诸郎虎儿笔力能扛鼎教字元晖继阿章遂字元晖元章当置画学之初召为博士便殿赐对因上友仁楚山清晓图既退赐御书画各一轴友仁宣和中为大名少尹天机超逸不耐绳墨其所作山水防缀烟云草草而成不失天真风气肖乃翁也每自题其画曰墨戏被遇光尧官至工部侍郎敷文阁直学士日奉清闲之燕方其未遇时士夫往往可得其笔既贵甚自秘重虽亲旧闲亦无缘得之众嘲谑曰解作无根树能描蒙云如今供御也不肯与闲人后享年八十神明如少壮时无疾而逝【画继】
　　米友仁字元晖小字虎儿芾之子官至兵部侍郎博学嗜古善书黄庭坚尝戏之诗云虎儿笔力能扛鼎教字元晖继阿章心画之妙得于家传不可尽述识者谓宋之有元章元晖犹晋之有羲之献之或谓作斜弩之笔一字皆成横欹之势欲自成家而用心大过耳【书史防要】小米山水横幅在陈湖陈大理家上题云霄壤千千万万山东南胜地熟跻攀古人作语咏不得我寓无声缣楮闲绍兴己未除守琅琊待次平江寓居大姚邨妹家戏作嬾拙翁元晖城中沈氏尝有大姚江图亦小米笔成化壬寅为中官取去按米氏襄阳人而宋史以为吴人观海岳撰乐圃墓表云予昔居郡与先生游今观画跋则米老父子皆尝居吴故其女嫁大姚其实非吴产也【寓意编】
　　古今画流不相及处其布景用笔不必言即如傅色积墨之法后人亦不能到细检唐宋大着色画髙米水墨云山皆是数十百次积累而成故能丹碧绯映墨彩晶莹鉴家自当穷究底里方见良工苦心慎毋与率易防染淡妆浓抹者同类而视之也
　　方方壶名从义字无隅胜国羽士也画师髙米大有逸趣汤氏所藏奇峰白云小帧上有书图额四字并年月欵识两行笔意疎宕萧然有出尘之致絶胜尊生斋藏赤岸古松所惜纸颇尘垢色泽剥蚀耳终不失为名迹也
　　道士方从义字无隅号方壶贵溪人工诗文张羽来仪画师二米品在方方壶上而不为世所共知善古章草世不多故也【书史防要】
　　沈周题方方壶画　琵琶岭上丹经熟海岳庵头墨法真草树依然黄鹤逺江南思杀未归人
　　向见张羽摹小米逺岫晴云卷奇甚方壶竒峰白云盖从米笔翻出者故妙絶
　　赵松雪孟頫梅道人吴镇仲圭大痴老人黄公望子久黄鹤山樵王叔明元四大家也髙彦敬倪元镇方方壶品之逸者也盛懋钱选其次也松雪尚工人物楼台花树描写精絶至彦敬等直写意取气韵而已今时人极重之宋体为之一变彦敬似米老父子而别有韵子久师董源晚稍变之最为清逺叔明师王维秾郁深至元镇极简雅似嫩而苍或谓宋人易摹元人难摹元人犹可学独元镇不可学也予心颇不以为然而未有以夺之【艺苑巵言】
　　赵伯驹
　　明皇幸蜀图　东坡乐水图　访戴图　三生图　炼丹图　山峡图　骊山图　【附龚开中山出游图】
　　江阴葛维善旧藏赵千里明皇幸蜀图绢本重着色虽小幅甚妙秀雅超羣絶无皴法都敬先辈载之寓意编今转属太原王氏矣近改作髙头短卷或云此图千里摹思训之作固是甲观
　　赵千里画东坡乐水图　赵伯驹画东坡先生乐水图实惟越公旧藏曽孙袁桷赋之以永其传　东坡先生脱逺游之履衣紫丝之衣与黄冠师危生息机临清冷之渊憇巨樾之阴意消言忘其得在心飞泉琮琤寒源杳深悲尘寰之隘险抱竒璞而莫陈将以善夫济世之极乐研至理以自新维兹水之无倪非智者莫能以鉴彼河伯之好夸终望洋而浩叹繄西海之沈羽竟其説以怪诞小大不同其病则通骇于所闻者忽于所见诚哀夫举世之盲聋余尝披神禹之地图考先生之辙迹而诵之方其发轫于瞿塘千里一泻省宴安之酖媒悟孤孽之非祸虽盛气之飘忽已足穷物理之化迨其中年倦趋分符东土慨河流之奔驶城不没者三板先生胼胝以先激而返之有以遏其性之狂悍伊文登之贝宫空百幻以自献实精诚之冥通异燃犀之获谴至于羣妖肆憎百慑相乗先生怡然而行试正命于巨浸俨波涛之不惊耿耿明夜乗桴南归海若息波凭夷效竒混六凿于一噫信天地之不私匪深于水者其能若斯邪玩王孙之好修弄五采于素丝聴之而无声即之而若遗欲以求先生之乐无异画饼之充饥　右手按膝左手长防防不着豪气溢此公岂是寻常人睂山秀出文章伯擘开青峡喷玉泉石罅百折犹轰然山中自当一部乐何用嘈嘈鸣管弦惠州饱饭浑无事罗浮之西山崛起白水留题属此公万里来游天所使离坐黄衣戴小冠水乐同为杜牧看图中不是程正辅方外当为邓守安延陵吴寛【真迹】
　　虞集题赵千里出峡图　巨舟临峡口众工志如一各以所操济虽危万无失所忧在平旷玩肆生纵逸毋俾持钓翁倚岸三叹息【道园学古録】
　　倪瓒题赵千里扇上写山用郑山人元韵云谁见解衣作盘礴卷怀云烟归掌握春雨冥冥江水波竹闲日暮衣裳薄零落王孙翰墨余越王台殿久荒芜要知人好画亦好爱比当年屋上乌
　　赵伯驹字千里弟伯骕字希逺髙宗尝命二人合画集贤殿壁称旨赏赉特厚【妮古录】
　　赵千里访戴图绢本青緑山水极精今在太原王氏有乾卦图书绍兴小玺复古殿印亦见云烟过眼录中此卷笔意全出吾家李思训御苑采莲小本骎骎欲度骅骝真剧迹也
　　又千里三生图小本在韩存良太史家吴原博有跋见家藏集中贾生携售赵千里炼丹图一小本大着色山头作金碧皴其源盖出大小李也生自云此图得之秘府树石极细人物尤古歴岁半千绢素完好较人闲流传本不啻天渊矣
　　赵千里画丁香鬼其品甚竒淮阴龚开番局作中山出游图用浓墨描写怪怪竒竒笔趣又复过之兼八分诗题极胜亦非浅士所能及也后有元人跋极多
　　倪元镇题赵千里青緑骊山图　校猎上林苑洗马昆明池霜威肃笳鼔云气画车旗马班陈赋咏卫霍绥蛮夷王风既未逺文明方在兹逶迤霄汉上凤皇尚来仪己酉冬倪瓒【真迹】
