<!-- { "loadSidebar": true } -->
　　龚开字圣予其号翠岩淮阴人工诗文尤长于书画所制中山出游图后有亲书八分诗跋极自负也　髯君家本住中山驾言出游安所适谓为小猎无鹰犬以为意行有家室阿妹韶容见靓妆五色胭脂最宜黑道逢驿舍须少憇古屋无人供酒食赤帻乌衫固可嘉美人清血终难得不如归饮中山酿一醉三年万縁息却愁有物觑髙明八姨豪买他人宅待得君醒为扫除马嵬金防去无迹　人言墨鬼为戏笔是大不然此乃书家之草圣也岂有不善真书而能作草者在昔善画墨鬼有姒颐真赵千里千里丁香鬼诚为竒特所惜去人物科太逺故人得以戏笔目之颐真鬼虽甚工然其用意猥近甚者作髯君野溷一豪猪即之妹子持杖披襟赶逐此何为者邪仆今作中山出游图盖欲一洗颐真之陋庶不废翰墨清玩譬之书犹真行之闲也钟馗事絶少仆前后为诗未免重用今即他事成篇聊出新意焉耳淮阴龚开记【真迹】
　　左方元人跋极多不及悉录今藏韩太史家或以画符比之过矣
　　刘松年
　　聴琴图　老子出关图　西湖春晓图　画扇
　　御前待诏刘松年画师张敦礼工为人物山水种种臻妙名过于师黄氏藏其着色聴琴图一秀润清雅墨法精竒后有复斋杨维祯等七诗杜东原鉴定真迹也
　　刘松年聴琴图卷　聴琴图　刘松年真笔东原鉴定仙坛地老丹井渴尘世心死寒潭空先生不语对松
　　竹陶写天地归丝桐复斋　夷游夷游夷且愉满堂哄耳洗筝竽游丝着地堕复起秋水涵珠有若无华屋风微春语燕荒城月落夜啼乌倩君莫鼓荆卿操自是秦姬善鹿卢　此余聴大染刘啸客琴诗也句曲外史以为此诗聴頴师长篇弗能过之性初出此图求题务要得识琴妙句故为书之防稽杨维祯　袅烟石壁对孤桐与和长松瑟瑟风不为野夫清两耳为君留月送飞鸿方外张雨　琴师传得太古意聴琴之趣画师传昔闻善聴钟期氏今见妙品刘松年东原杜琼　空看画里人不识琴中意何许度飞鸿秋声满天地有贞　絙茧丝徽黄金一弹一曲清人心心涵太古长不死松风竹韵皆知音仁和夏时正　耳听不如心听聪欲于上见飞鸿铁崖仙子神游逺写得无声在有中嘉禾周鼎【真迹】
　　诚之叔祖时世传刘松年老子出关图绢本青绿短卷树石潇洒人物古雅品在听琴图上后题五七言絶各一首乃吾家旧物也近日不知何缘流落为妄人拆去原题别搆启南原博二伪跋至定为龙眠之笔良可叹也夫
　　诚之父维庆维庆父元素元素父思明思明父真关真关思慕道购藏刘松年老子出关卷相传五世矣
　　刘松年老子出关图　不驰骏马驾青牛西度函关紫气浮文字五千传道德仅同释教让儒流曾孙意拜书【真迹】
　　蔡骃子骏家收老子度关山水树石车从关令尹喜皆竒古老子乃作端正塑像戴翠色莲花冠手持碧玉如意此盖唐为之祖故不敢画其真容汉画老子于蜀郡石室有圣人气象想去古近当是也【米氏画史】
　　吴寛为陆全卿题刘松年香山九老图　髙松大竹生翠寒密林隐隐攒峰峦杳然流水出深谷新凿山中八节滩江州司马不爱官笑领诸客来盘桓棋枰诗卷各有适适意岂在陈杯盘酒酣耳热忽起舞戏折名花斜插冠趍朝疲薾足非病在野轻健心偏安权门赫赫夸牛李门下党人分彼此直气腾腾逼石楼甘作香山老居士刘侯此图超俗尘能与九老俱传神衣冠虽作山林様状貌终为台阁人孰为胡杲与吉敀孰为郑据并刘真二卢张狄总预集居士乐易皆相亲独怜旧友今何处禹锡微之嗟失身【家藏集】
　　张敦礼汴梁人画人物师六朝笔意哲宗聓也尝见其论画曰画之为艺虽小至于使人鉴善劝恶耸人观听为补夫岂可侪于众工哉敦礼画人物贵贱美恶容貌可见笔法细神采如生江南见陈元达锁树諌图其忠义之气突出缣素在京师见阮孚蜡屐图人物树石并仿顾陆后有敦礼所受追赠太师告命是其家藏之物子孙就以告命附其后真竒品也【画鉴】
　　严氏藏刘松年西湖春晓图笔法秀美设色古雅堪与赵千里桃源问津卷相伯仲
　　髙宗御题刘松年画扇二　南山晴翠入波光一溪声绕路长最爱早春沙岸暖衮风轻浪拍鸳鸯　荷叶如钱三月时幅巾藜杖一追随尔来胜事知多少惟有风标公子知【真迹　皆纨扇玺曰御书之宝】
　　李唐
　　长夏江寺图　晋文公复国图　桃林纵牧图采薇图　【附萧照中兴祯应图】
　　李唐字晞古河阳三城人建炎闲与马远夏珪同为画院待诏赐金带善画人物山水笔意不凡尤工画牛得戴嵩遗法所制长夏江寺图卷古雅雄伟今在吴郡朱氏前有髙宗御题后有开封赵与懃印真笔妙品上上如马逺松泉图夏珪溪山无尽图名迹然皆不能及之固宜前人称许云又见尊生斋收桃林纵牧小幅亦晞古作不知者谓为戴嵩殊可笑也
　　宋南渡士人多有善画者如朱敦儒希真毕良史少董江参贯道皆能画山水窠石如画院诸人得名者若李唐周曾马贲下至马远夏珪李迪李安忠楼观梁楷之徒仆于李唐差加赏阅其余亦不能尽别也【画鉴】李唐晋文公复国图上卷一名晋公子奔狄图赵松雪有诗附录于此晋公子奔狄图邀端父御史同赋一首阢陧居蒲日艰难奔狄时天方兴伯者数子实从之岁久丹青暗人贤简册悲至今绵上路犹忆介之推【本集】李唐善山水初法李思训其后变化愈觉清新多喜作长图大障其石大斧劈皴水不用鱼鳞縠纹有盘涡动荡之势观者神惊目此其妙也【格古要论】
　　李唐晋文公复国图卷在严氏即文休承所谓无名氏画晋文春秋者也按云烟过眼录云乔达之篑成号中山所藏李唐画晋文公复国图一卷欠下卷其上有思陵题并三御玺所作人物树石絶类伯时寻常以李唐为院画忽之乃知名下无虚士也公谨叙次如此而休承云云岂亦未见前书邪
　　人物自顾陆展郑以至僧繇道一变也山水大小李一变也荆关董巨又一变也李成范寛又一变也刘李马夏又一变也大痴黄鹤又一变也赵子昻近宋人人物为胜沈启南近元人山水为优二子之于古可谓具体而微大小米髙彦敬以简畧取韵倪瓒以稚弱取姿宜登逸品未是当家【艺苑巵言】
　　元章在涟水时客鬻戴嵩牛图米留数日以摹本易之不得客谓原本牛目中有牧童此则无也【米襄阳志林】项氏藏萧照中兴稹应图前后共六段笔法原出李唐而沈着过之品在晋文春秋上余近见仇英临本亦足名世也按匏庵家藏集中跋尾苐云宋画稹应图凡十二段段各有赞而不言萧照制至孙鸣岐法书名画録直云宋髙宗瑞应图曹【阙】赞李嵩画与休承严氏书画记所载异也　萧照画本酷似其师李晞古以墨气厚重者为照家法然人物山水舟车屋宇种种皆精妙














　　清河书画舫卷十上
<子部,艺术类,书画之属,清河书画舫>
　　钦定四库全书
　　清河书画舫卷十下
　　明　张丑　撰
　　南宋
　　江参
　　江山不尽图　临巨然江山晚兴图　百牛图【附李潼川下蜀图】
　　董宰买龚氏江贯道江山不尽图全法董巨是绢素本其卷约有三丈后具周密林希逸跋极为陈仲醇所叹赏也贯道生长霅川深得湖天之趣平远旷荡尽归方寸故作画造景笔下得意外意非他人之比同时有李潼川者工画山水笔意彷佛贯道殆是同一师承者耶
　　江参字贯道江南人长于山水形貌清癯嗜茶香以为生初以叶少蕴左丞荐于宇文湖州季矜其能有飞泉怪石五幅图一本笔墨学董源而豪放过之季欲多取其画而贯道忽被召去止得此图居以为慊后刘季髙侍郎义寄江居图一卷作无尽景始少慰当贯道被召时尚书张如营知临安贯道到临安日即有防馆于府治明当引见是夕殂信有命也【画继】
　　吴寛跋江贯道江山长卷　予方病齿卧陈太仆明之使小僮持画卷入迫观之就枕展尺许即知为宋人笔不觉蹶然起称赏至图穷未已盖宋江贯道所作曾入元御府柯博士敬仲所鉴定者也贯道之笔少见况其后有叶石林陈简斋林希逸诸公题识益可贵重明之好古博雅此卷得所归矣【家藏集】
　　巨然师董源短笔麻皴江参师巨然泥里拔钉皴【画系】贯道江山晚兴图在刘氏大元秘府藏本甚佳又文征仲题其画卷一篇记录入此在初本上帙中
　　江贯道百牛图一卷祐陵题后有姚广孝长歌在其后歌载逃虚子集中【画系】
　　江贯道百牛图海野老人家藏墨牛图因请示仆形势百状奔鸣起卧逼真自是三昧手之所作而画工毛颖不可得而及也云月荘叟书　我本山阳田舍叟家有淮田数千亩江南倦客老不归此田都为势家有犹记少年学牧时去时日出归日西我生衣食仰此辈爱之过于百里奚祗今辛苦耕砚席无处卖文长絶食卷中邂逅黑牡丹相逢喜是曾相识负郭何须二顷田一双栗角能几钱数口之家便可饱要如此图知何年平生富贵非吾愿城府近来尤可厌何时倒乘牛背眠东风胜如仰看宣明面　北邨八十二岁病叟汤炳龙　东阡西陌烟雨青乌犍百尾卧且行引胫呞草仰鼻鸣嗟尔多牛便多事一蓑一笠足归耕晋张翥　桃林日夕霁烟浮百个乌犍得自由鞭索已无人已去不知谁放复谁收无所住释善庆漫题　百牛图不见典故岂黑牡丹之遗习或江贯道百爵百鹿为之邪后有绍兴二字必经裕陵乙览中兴创残之余生意未复九重邃居不以声色自娱乃以原隰耕稼物情态度细入睿思不忘田野真中兴英主也延祐改元七月初三南山遗老元熙题　几年放散桃林后余四百蹄犹可骑揽镜挂书多事在能骑惟有一凝之白珽　逺贾连车晓色昏传声叱叱渡溪浑一麾六百闲蹄角可是江南烟雨村伯生题　山中人以百牛图相示予谓宣王考牧于阿于池九十其犉已诧其牛之多况湿湿之耳满二百邪田舍翁每以多牛为富安得一黄犊归耕南山予所爱者一牛耳掩卷一粲山村老农书　湿湿羣行四百蹄畊犂初罢乐相随春风绿遍川原草回首牧人知是谁邓文原　江君画百牛变态讵能测嵩笔工是师献墨误非式金笼驱可怪桃林放堪则幻乃有生意妙岂在顔色羣犹奚贩售伙或顿滋殖毛攒猬角聚鹿觺觺便金计代蜀尾火阵全墨九十犉无骍八百里多犆湿湿树能化昻昻气难食罢耕释犁楎出囤纵纆喘月夕乱归眠云午才息止橑鼻担衡御触角横楅夺行步参差捄鬭进扶服吐舌相罔功枵腹牧废职犊童未驳黄防老渐翻黑腯堪宗庙享瘠俾田翁防坎坑任驣骧坡陀恣超陟后先小随大行次斜复直迅逺千里蹄任重九夫力抵厓疑砺砆傍树犹系杙逢谿浴清漪遇草啖香艻只鸣或求偶并立似相翼首垂气欲丧尾掉行不亟转如逐磨旋奔若加鞭逼防咂耳掴项疥痒角揩肋驷或学安徐虎反畏刚愎鬬野为争雄同阑岂相得懒散童莫拘怒奋俦能抑夜饥饭思刍暑渴饮寻湜过岭惊跳梁倒地讶僵踣春阴雨乍歇东事日已即非尔劳亩何以敛稼穑邦兴借后土天产助神稷斯图殊有灵后世讵无识祐陵锡玺书翰苑进文饰愿师勿容易子孙共珍匿吴僧道衍【真迹】
