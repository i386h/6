<!-- { "loadSidebar": true } -->
　　钦定四库全书　　　　　子部八
　　清河书画舫　　　　　　艺术类一【书画之属】提要
　　【臣】等谨案清河书画舫十二卷明张丑撰丑昆山人原名谦徳字叔益后改今名字青父号米庵盖丑于万厯乙邜得米芾寳章待访録墨迹名其书室曰宝米轩故以自号越嵗丙辰是书乃成其以书画舫为名亦即取黄庭坚诗米家书画船句也明代赏鉴之家考证多踈是编独多所订正如宋史米芾误谓芾卒时年四十八而真迹流在四十八嵗以后者不一而足深滋疑窦丑则云芾以皇祐三年辛邜生以大观元年丁亥卒年五十七正与米芾印记辛邜米芾四字相合足纠托克托等之其他诸条亦多可依据惟是所取书画题防不尽出于手迹多从诸家文集録入且亦有未见其物但据传闻编入者如文嘉严氏书画记内称枝山翁卷一又称文征明词翰二是亦非尽出原迹之一騐其中第三卷之顾野王第五卷之杜牧之李阳氷苏灵芝诸人皆无标目辗转写亦多失于校讐然丑家四世収蔵于前代卷轴所见特广其书用朱氏铁网瑚之例于题识印记所载亦详故百余年来収蔵之家多资以辨騐真伪末一卷曰鉴古百一诗则丑所自为米庵诗二十首铭心小集八十一首以类相从附于集后第九卷末附刻米芾宝章待访録十二卷末附刻文天祥手札皆非原本所有盖鲍氏刋本所增附也鲍氏所刋不分卷数但以鸎嘴啄花红溜鷰尾波緑皱十二字标为次第盖用谢枋得文章轨范以王侯将相有种乎七字编为七之例然麻沙坊本不可据为典要今削去旧题以十二卷着録焉乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　清河书画舫卷一上
　　明　张丑　撰
　　三国
　　钟繇
　　摹钟鼎篆正考父鼎铭　季直表
　　韩存良太史购藏钟元常摹钟鼎篆正考父鼎铭当为魏汉遗墨之冠其次则王元美尚书家正书荐季直表上有昼锦堂等印及元人跋尾此帖纸墨竒古笔法深沈而识者定为唐人模本非眞迹云元美续收禇河南哀册文细玩益见笔势飘举姿态动人顔平原送裴将军北伐诗体兼正行草杂出篆法并属眞笔是二公生平最合作书也
　　钟繇篆书正考父鼎铭纸墨与陆机平复帖一类此无上妙迹也　钟元常临正考父鼎铭钟鼎古篆凡廿一字其题名一行系八分体此无上古法书也左方有唐太宗题宋徽宗高宗以下四帝跋皆眞迹前后用宋龙鳯锦绣装亦不易得今在韩氏籖轴并汉玉
　　钟繇字元常颍川长社人官至太傅善正行草八分尤工于正初师胡贻学书十六年又从刘徳升入抱犊山学书后与太祖邯郸淳韦诞孙子荆关枇杷议用笔因见蔡邕笔法于诞诞秘而不传辄捶胸呕血太祖以五灵丹救之诞死繇盗发其冢遂得邕法一一从其消息繇书有三体一曰铭石谓正书二曰章程谓八分三曰行押谓行书三体皆世所推自言最妙者八分然其眞书絶世评繇书者谓如郊庙既陈爼豆斯在又谓如云鹤游天羣鸿戏海
　　袁昻书评从汉末至梁有三十六人　臣谓李斯书世为冠葢不易施评钟繇书意气密丽若飞鸿戏海羣鹤游天行间茂密实亦难过耶【又云钟司徒书字有十二种意外巧妙絶伦多竒】崔子玉书如危峯阻日孤松一枝邯郸淳书应规入矩方圆乃成师宜官书如鹏翔未息翩翩而自逝韦诞书如龙威虎振防剑弩张张伯英书如汉武爱道凭虚欲仙亭亭如云中明月灼灼如水中青莲曹喜书如经论道人言不可絶蔡邕书骨气洞达奕奕如有神力程广平书如鸿鹄弄翅颉颃布置【程邈善大篆得罪始皇下云阳狱増减篆体志其名名其书曰也】皇象书如歌声绕梁琴人舍徽一云如韵音绕梁孤飞独舞王羲之书走墨连绵字势雄强如龙跳天门虎卧鳯阁故歴代宝之永以为训王子敬书如河朔少年皆充悦举体防拖不可耐羊欣书如奴婢作夫人不堪位置而举止羞澁终不似眞阮研书如贵胄失品次不复排突英贤王仪同书如晋安帝非不处尊位而都无神明殷钧书如高丽人抗浪乃不有意气而姿韵自乏精味徐淮南书如南冈士大夫徒尚风轨然而不免寒乞陶景书如呉兴小儿形状未成长而骨体甚俊快施肩吾书如新亭伧父一往见似州人共语语便态出袁崧书如深山道士见人便欲退缩薄绍之书【一作萧思话】字势蹉跎如舞女低腰仙人啸树乃至挥毫振纸有疾闪飞动之势李鎭东书如芙蓉出水文彩鲜明镂刻金银乃有舒慼之势桓书如快马入阵随人屈曲岂须文谱范懐约眞楷有力草书无功故知简牍非易孔琳之书如散花空中流徽自得张融书如辩事对独语不困行必防理【又云书存典法自谓可出如战马入塲不避戈矛疎落纵横惟粗快耳】李岩之书如镂金屈玉素月自照萧思话书【一作薄绍之书】如龙游在霄缱绻可爱亦有一种风流永为冠絶王僧防书如州王谢家子弟纵服不端正奕奕皆有一种风气衞恒书如插花美女舞笑镜台索靖书如飘风忽举鸷鸟乍飞萧子云书如上林春花远近瞻望无处不发【一云如壮士弯弓雄人猎虎心胸猛浪锋刃难当】孟光禄书如崩山絶厓人见可畏王褒书凄防风流而势不称意张芝惊竒钟繇特絶逸少鼎能献之冠世四贤共类流芳不灭羊欣眞孔琳之草萧子云行范懐约篆各一时妙絶右三十六人者自古及今皆能善书奉敇遣臣评古今书臣既愚短岂敢辙量江海但圣主委臣斟酌是非谨品字法如前伏愿照览谨启普通四年二月五日内侍中尚书令袁昻上
　　钟繇荐关内侯季直表　臣繇言臣自遭遇先帝忝列腹心爰自建安之初王师破贼关东时年荒谷贵郡县残毁三军餽饟朝不及夕先帝神畧竒计委任得人深山穷谷民献米豆道路不絶遂使强敌丧胆我众作气旬月之间廓清蚁聚当时实用故山阳太守关内侯季直之防尅期成事不差毫髪先帝赏以封爵授以剧郡今直罢任旅食许下素为廉吏衣食不充臣愚欲望圣徳录其旧勋矜其老困复畀一州俾图报効直气力尚壮必能夙夜保养人民臣受国家异恩不敢雷同见事不言干犯宸严臣繇皇恐皇恐顿首顿首谨言黄初三年八月　日司徒东武亭侯臣钟繇表　刘岑观　李木敬览　陈经许懋同观　右汉钟繇荐季直表眞迹高古纯朴超妙入神无晋唐插花美女之态上有河东薛绍彭印章眞无上太古法书为天下第一余于至元甲午以厚资购得于方外友存此山后因飘泊散失经廿六年不知所存忽于至正九年六月一日复得之恍然如隔世事以得失岁月考之歴五十六载嗟人生之几何遇合有如此者后之子孙宜保藏之呉郡陆行直题于壶中时年七十有五　成侯在魏铭功五熟釡为魏宗室岂独勲业为不可及其楷法传于世者亦不可企及若戎辂表是也此卷荐季直表其法度与戎辂表无少异汉季楷法全是其古雅可见于后二王为翰墨宗匠顾岂能外此哉分湖陆隐君酷嗜古今浙右法书名画多出于其家此卷尤隐君所宝者更五六十年而复归于隐君信神物去来眞有神防云遂昌郑元祐识　袁昻论书云钟书有十二意外巧妙实亦多竒又李嗣眞谓元常正如郊庙既陈爼豆斯在又比寒涧庨壑秋山嵯峨虞世南云钟繇驰骛曹喜蔡邕仿学而致一体眞楷独得精研夫能书之士其评品钟书如此其重也然唐文皇论钟书体则古而不今字则长而逾制黄长睿谓逸少所临钟书尚书宣示及破关内等帖字皆匾阔殊无长体岂文皇误以广为脩乎长睿又云汉运笔结体圆劲淡雅字皆匾而弗椭今传世者若钟书力命表诸帖古典刑具存夫眞赏之士其推察钟书如此其至也此卷钟元常荐季直表眞迹世不多有仔细观之果符诸贤之论而其画之间多有异趣可谓幽深无际古雅有余葢其楷书去古未远纯是体非若后人姸纎巧之态也或疑此帖唐人所书其间民字缺而不全夫民字之不全特唐人避讳而剜拨之非不全书也痕迹犹存端可察识观者亦观其笔势字体与夫英气雅韵不可舍本而求末遗精而究粗也要当鉴以心目至正十八年戊戌五月望日袁泰题东观余论云自秦易篆为佐故汉世体尚有篆籒意象厥后魏钟元常士季晋王世将逸少子敬作小楷法皆出于汉字率匾正今存于世若元常尚书宣示等帖世将上晋元帝二表逸少曹娥帖子敬洛神赋虽经摹拓而古典刑具在至江左六朝谢宣城萧挹辈虽不以书名世其小楷若齐海陵王志开善寺碑犹有钟王遗范至陈隋间正书结字渐方唐初犹然独欧阳率更虞永兴易方为长以就姿后人竞效之遽不及二人远甚钟王楷法弥远矣余观此帖诚元常之所合作若黄长睿之推而得其详论而极其至且究其字体之变更似为此书发也不可不重识焉至正二十五年五月二十日泰再题　右钟繇荐季直表眞迹黄初到今千二百余年矣而纸墨完好不渝信希世之宝也应稹往年在天府得见二王眞迹今复于相城沈启南所观此区区余年何多幸也时同观者呉江史鉴曹孚汝泰崔澂葑门朱存理治四年人日长洲李应稹记史载钟太傅事魏殊有伟绩此荐季直表又见其为国不蔽贤之美其书平生所见特石刻耳若眞迹之存于世者则仅止此启南所藏法书甚多吾固知其不能出此上也呉寛【眞迹】
　　城西张氏藏钟元常荐焦季直表上有昼锦堂米芾贾似道等印元人跋云是宋僧存此山物又薛绍彭四帖元张伯雨藏赵松雪金荪壁跋后伯雨归倪云林二物今在石田翁家李少卿近跋钟书定为眞迹余不敢以为然也【寓意编】
　　山谷跋古法帖云钟繇书大小世有数种余特喜此小字笔法清劲殆欲不可攀也观史孝山出师颂数月颇得草法葢陶冶草法悉自小篆中来千古楷行之妙无过钟王钟王之迹妙者宣示乐毅兰亭而已宣示三叠渡江卒入敬仁之棺兰亭万金巧购终殉昭陵之葬乐毅模本耳安乐变乱竟贻老妪灶火之辱惜哉右军临宣示在宋有之今入淳化阁帖兰亭定武石刻尚直数百金乐毅论搨本佳者犹可十倍他刻也
　　钟繇曰多力丰筋者圣无力无筋者病学钟张殊极不易不得柔中之骨不究拙中之趣则钟降而笨矣不得放中之矩不识变中之雅则张降而俗矣【并艺苑巵言
<子部,艺术类,书画之属,清河书画舫,卷一上>】钟繇尚书宣示眞迹在王丞相导家导过江时藏衣带中以遗逸少逸少以遗王修修死其母以修平日所寳并入棺中眞迹遂絶刻本乃右军临者【书系】
　　魏钟太傅贺防表【唐本】臣繇言戎路兼行履险冐寒臣以无任不获扈从企伫悬情无有寜舍即日长史逯充宣示令命知征南将军运田单之竒厉愤怒之众与徐晃同势并力扑讨表里俱进应时尅防馘灭凶逆今闻闗羽已被矢刄傅方反覆胡修背恩天道祸淫不终厥命奉闻嘉憙窃不自胜望路载笑踊跃逸豫臣不胜欣庆谨拜表因便宜上闻臣繇诚皇诚恐顿首顿首死罪死罪　建安廿四年闰月九日南蕃东武亭侯臣繇上敬道　萧詧　庾肩吾　子云　文林郎直秘书省
