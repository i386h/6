<!-- { "loadSidebar": true } -->
　　史记列士图　息民兰圃图　洛神赋图　穆天子燕瑶池图　汉武回中图　畋游图　瀛洲神仙图　杂人物风土图　右八卷晋明帝画隋朝官本【贞观公私画录】晋明帝讳绍元帝长子师王廙虽畧于形色颇得神气笔迹超越亦有竒观【谢赫古画评】
　　明帝讳绍字道畿元帝长子有识鉴善书画【书史防要】米氏画史云鉴阅佛像故事图以劝戒为上其次山水有无穷之趣尤是烟云雾景为佳其次竹木树石其次花草至于士女翎毛贵游戏阅不入清玩总管太中滦阳赵伯昻仁举收藏呉元瑜瑶池图二卷一作王母冠玉冠乘金车驾二龙前后女从各执旄节导引攀龙抚鸾者亦二髻女童甚竒卷尾作大池即瑶池也一作穆王坐金殿据金椅而王母与一峩冠妇人鼎峙而坐彼云右坐者上元夫人也画极精致而有院体前后政和七印佑陵题宣和画谱云三卷今止二卷【云烟过眼续集】
　　陆机
　　平复帖
　　【附晋人小楷曹娥碑　杨羲黄素黄庭经钟绍京灵飞六甲经　呉通防千文　徐浩道经上卷　贺知章千文　呉融博士帖】
　　韩存良太史家陆士衡平复帖计九行墨色有绿意纸亦百杂碎其前有宋徽宗泥金标题云闲陈仲醇谓其书极似索靖笔法始知阁帖所刻陆云书亦后人为之陆更古也又闻王羲之破羗帖王献之洛神十三行晋人小楷曹娥碑杨羲黄素黄庭经唐宗鹡鸰颂褚遂良千文张旭宛陵帖钟绍京灵飞六甲经呉通微千文怀素论书帖【或云山水帖】徐浩道经上卷贺知章千文顔眞卿自书诰呉融博士帖苏轼自书八赋米芾草书十二帖宋高宗绢本洛神赋并有李昭道临顾恺之图画赵孟頫小楷道徳经全本种种眞迹在其家未及全见之
　　董逌为张潜夫书官法帖云观书似相家观人得其心而后形色气骨可得而知也古人大妙处不在结搆形体在未有形体之先其见于书者托也若求于方直横斜点注折旋尽合于古者此正法之迹尔安知其所以法哉淳化中诏以秘阁所藏书入石又以翰林待诏王着摹字求其书法之外各有异处殆不可得至于行笔利钝结字疎密时可见之然决磔钩剔更无前人意皆着之书也其后得秘阁墨书校其字画皆硬黄模书至有墨色湮落或以重墨添晕当着奉诏时其所模搨皆畧仿其大体而私以笔画成之宜其用笔畧无古人遗意不足异也观王洽书逸少谓不减已落简挥毫有郢匠成风之势王珉书献之谓骑驴骎骎欲度骅驑今视官帖二人书画雅有相类处而洽更自劣弱珉书则与子敬更不可辨皆硬黄譌误少眞而模传者遂成一体也今人不知其故凭石本便评定书画至于放言立论更无疑处此与观影而论形神以为某胜某劣何以异哉【广川书跋】
　　赏鉴二义本自不同赏以定其高下鉴以辨其眞伪有分属也当局者苟能于眞笔中力排草率独取神竒此为眞赏者也又须于风尘内屏斥临模游名迹此为眞鉴者也是在当局者顾名思义焉斯可矣
　　黄素黄庭经一卷是六朝人书绢完并无唐人气格缝有书印字是曾入钟绍京家黄素缜密上下是乌丝织栏成其闲用朱墨界行卷末跋台仙二字有陈氏图书字印及钱氏忠孝之家印陶谷跋云山隂道士刘君以羣鵞献右军乞书黄庭经此是也此书乃明州刺史李振景福中宠任过浚郊遗光禄朱卿卿名友文即梁祖之子后封博王王薨余获于旧邸时贞明庚辰秋也晋都梁苑因重背之中书舍人陶谷记是日降制以京兆尹安彦威兼副都统余跋云书印字唐越国公钟绍京印也晋史载为写道徳经当举羣鵞相赠因李白诗送贺监云镜湖流水漾清波狂客归舟逸兴多山隂道士如相见应写黄庭换白鵞世人遂以黄庭经为换鵞经甚可笑也此名因开元后误世传黄庭经多恶札皆是伪作唐人以画赞犹为非眞则黄庭内多钟法者犹是好事者为之耳【米氏书史】
　　赵子昻题黄素黄庭经后此书飘飘有仙气意其为杨许旧迹葢人闲至宝伯几所藏也
　　琴心玉文洞元元金纽朱锦乃汝传子孙得之可长年黄素缜栗完且坚横理如髪约两边纵有赤道如朱弦文居其间走元螘飞云卷舒相终始大道甚夷非方使无为自然有至理谁能精专换骨髓扫除俗尘不瑕秽目中有神乃识眞白玉为轵环车轮裹以天上翠织成仙人楼居俨长生鸾鹤翔舞猿猱轻子能保之慎勿惊宫室之中夜自明上清眞人杨与许焚香清斋接神语手作此书畱下土千年流传子为主东方青龙西白虎廉不索兮贪勿与【元音】
　　眞人杨曦本呉人居句容洁白美姿容该涉经史与许迈穆结神明之交正行纯熟不今不古能麤能细大较虽祖效郄法而笔力规矩兼于二王【书史防要】
　　右晋上清眞人杨羲字羲和书黄素黄庭经陶谷跋以为右军换鵞书米芾跋以为六朝人书无虞褚习气惟孟頫以为飘飘有仙意乃杨许旧迹而张雨题呉兴过秦论直以为学杨羲和书呉兴精鉴必有所据非臆语也按眞诰称杨书祖效郗法力同二王述书赋亦云方圆自我结搆遗名如舟楫之不系浑宠辱以若惊其为书家所重如此顾唐时止存带书六行今此经行楷数千字神采奕然传流有绪岂非墨池竒遘耶元时在鲜于枢家余昔从馆师韩宗伯借模数行兹勒以冠诸帖杨在右军后以是神仙之迹不复系以时代耳其昌【戏鸿堂帖】
　　唐越国公钟绍京书千文笔势圆劲在丞相恭公孙陈升处今为宗室令穰所购诸贵人皆题作智永余验出唐讳阙笔及以遍学寺碑对之更无少异令穰于是尽翦去诸人跋余始跋之【米氏书史】
　　钟绍京小楷灵飞六甲经楮纸眞迹与凖提经咒在董宰家呉通微千字文一卷楮纸上书专拟圣敎序干浓毕备古意溢目唐人书世不多见此眞可喜者【严氏书画记】
　　呉通微小楷阴符经眞迹在史氏传是明古故物有黄庭画像赞遗意
　　道冲而用之或不盈渊兮似万物之宗挫其鋭解其纷和其光同其尘湛兮似或存吾不知谁子象帝之先道常无为而无不为侯王若能守万物将自化化而欲作吾将鎭之以无名之朴无名之朴亦将不欲不欲以静天下将自正　徐浩道经上卷黄花素书在无锡华学士家【戏鸿堂帖】
　　题徐浩碑唐自欧虞后能偹八法者独徐防稽与顔太师耳然防稽多肉太师多骨而此书尤姿可爱时人论其书以为如怒猊抉石渴骥奔泉余以为非是【山谷题跋】董逌书徐浩题经云题经楷法最密始于乐毅论得其结字妙处至形密势疏字细画短故当在伯仲间然方而有规圆而藏矩未尝刓角耀锋搆成觚棱正如大匠抡材斲木就器绳墨既陈潜刅其间求砻削之迹殆不可见况痕瑕节目可得而求之耶季海于此可以忘情笔墨矣顾法度存者世知什一岂论三四哉【广川书跋】唐官告在世为褚陆徐峤之体殊有不俗者开元以来縁明皇字体肥俗始有徐浩以合时君所好经生字亦自此肥开元以前古气无复有矣
　　唐人以徐浩比僧防甚失当浩大小一伦犹吏楷也僧防萧子云传钟法与子敬无异大小各有分不一伦徐浩为顔眞卿辟客书韵自张颠血脉来敎顔大字促令小小字展令大非古也【并海岳名言】
　　索靖
　　出师颂　月仪帖
　　索靖章草出师颂一卷用黄麻纸书之上有宣和印识而朱色如新且与书谱文合故文寿承定为眞迹为之刻石行世评者至谓靖书如飘风忽举鸷鸟乍飞又如雪岭孤松冰河危石则其结法遒逸从可知矣或云颂文葢出萧子云笔元初藏霍清夫处见云烟过眼录宋时在钱勰房下亦见米氏书史其眞是耶否耶
　　索靖字防安炖煌人汉张芝之姊孙也官至司空諡曰庄靖经史之暇喜作字遂以章草名重一时故论者以为飘风忽举鸷鸟乍飞以状其遒劲或以为雪岭孤松冰河危石以状其峻险或以为精熟至极索靖不及张芝妙有余姿张芝不及索靖或以八分亚韦钟法过韦瓘其得誉有至于此宜乎书名与王羲献相后先也【书史防要】
　　索靖章草月仪帖一短卷下有希世藏小印及阅古永兴军节度使印其词曰山川路阻不能翻飞登彼崇丘逍遥长望延伫莫及思积神疲不胜眷然之感裁复具书不悉眞迹藏鲜于伯机处
　　索征西笔短意长诚不可及长沙古帖中有急就章数十字劣于此帖今人作字大概笔多而意不足【并书系】吾友何不易草体想便古人也葢其体已近古但少为蔡君谟脚手尔余无可道也【阙】稍用意若得大年千文必能顿长爱其有偏侧之势出二王外也又无索靖眞迹看其下笔处月仪不能佳恐他人为之只唐人尔无晋人古气草书若不入晋格趣徒成下品张颠俗子变乱古法惊诸凡夫自有识者懐素少加平淡稍到天成而时代压之不能高古高闲而下但可悬之酒肆光尤可憎恶也【山林集】
　　索靖出师颂上有宣和记识考书谱良合然宋时诸公极艶称萧子云出师颂而秘殿不收葢是唐人临得萧子云颂因见阁帖内靖数行相类遂鉴定以为靖出师颂耳自永嘉南渡靖眞迹已鲜梁武湘东鸠集之繁贞观开元购求之笃何于兹时寥寥也【艺苑巵言】
　　钟太傅书自晋渡江时止传宣示表百余年间妙迹已絶寜知今世有索靖出师颂耶此书在檇李项子京家故是甲观【戏鸿堂帖】
　　按法帖刋误索靖七月二十六日帖本七纸晋王平南廙所宝值永嘉乱乃四叠掇衣中以渡江唐桑泉令豆卢器得之其叠迹犹存云【书系】
　　右军褉饮序草用退笔书故字未免贼毫直出防安出师颂是退笔之尤者结搆竒伟可爱昔人谓能书不择笔殆非浪説耳
　　谢安
　　八月五日帖
　　谢安书品前人原列羲献之下米元章眼空百世不妄许可至以高古目之谓出二王之上宜倾囊购取及观八月五日帖一洗书家蹊径益知米公之言为可信也　或云米跋系眞迹谢书唐人所模未知然否
　　八月五日告渊朗廓攸靖元允等何图酷祸暴集中郎奄至逝没哀痛崩恸五情破裂不自堪忍痛当奈何当复奈何汝等知慕断絶哀咷深至兹可为心奈何奈何安防　唐太宗题賛【今逸】谢安书【宋太宗神翰】　右晋太傅南郡公谢安字安石书六十五字四角开元小玺御府书也永存珍秘印入唐相王涯家翰林之印建中御府所用更兵火水土之刼者八百年歴代得以保之必有神防元祐中见晋十三帖于太师李玮第云购于侍中王贻永家　太宗皇帝借其藏书模阁帖但取郗愔两行余王戎陆云晋武帝王衍及此谢帖谢万帖共十二帖皆不取模版余特爱此帖欲博以竒玩议十年不成元符中归翰长蔡公建中靖国元年二月十日以余笃好见归余年辛卯今太岁辛巳大小运丙申丙辰于辛卯月辛丑日【余生辛丑月】丙申时获之此非天耶米芾记　家藏晋王谢眞迹五轴唐文皇而下名书甚众王谢帖唐梁御府物玺跋宛然每开卷使人目动神惊也因作谢帖赞云　山林妙寄岩廊英举不繇不羲自发淡古有赫太帝天造翰艺末下龙迹震惊天地【有我太宗跋也】芾【眞迹】米南宫临谢太傅慰问帖卷后有不觑本冩四字米芾印跋云米老书振迅飞鶱书家之豪也此帖中年眞迹殊可翫赏呉兴赵孟頫题
　　东坡与米元章云某食则胀不食则羸甚昨夜通旦不交睫端坐饱蚊子耳不知今夕云何度示及古文幸甚谢帖未敢轻跋欲书数句了无意思正坐老谬耳眠食皆未佳无缘遂东当续拜简【东坡手柬】
