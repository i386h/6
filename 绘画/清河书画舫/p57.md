<!-- { "loadSidebar": true } -->
　　蘓公书蚤学徐季海极瘦劲可喜晚更出入顔平原李北海渐成丰肥颇来墨猪之诮相去如出二人也山谷评东坡书云早年用意精到不及老大渐近自然其彭城以前犹可伪至黄州后掣笔极有力可望而知真赝也后之学公书者以是言求之思过半矣【苏长公外纪】与耘老手柬　今日无别事舟中十指如悬捶适有人致佳酒遂独取一杯醺然径醉念贾处士贫甚无以慰其意乃为作怪石古木一纸每遇饥时辄以开看还能饱人否若吴兴有好事者能为君月致米三石酒三斛终君之世者便以赠之不尔令双荷叶收掌须添丁长以付之也【尺牍清裁】
　　题东坡竹石　石润竹劲佳笔也恨不得李伯时发挥耳【山谷题防】
　　东坡先生文章翰墨照耀千古复能留心墨戏作墨竹师文与可枯木竒石时出新意仆平生见其谪黄州时于路途民家鸡栖豕牢闲有藂竹木石因图其状作木叶亦细纹其缕及在秘监见拳石老桧巨壑海松二幅竒怪之甚墨竹凡见十四巻大抵写意不求形似仆曾收枯木竹石图上有元章一诗今为道士黄可玉所有矣亦竒品也【画鉴】
　　东坡枯木踈竹图　此图王睂叟真人所藏也东坡先生用松煤作古木拙而劲疎竹老而活政所谓美人为破顔恰似腰肢袅此图亦同此意真佳作也髙昌正臣旧有东坡墨竹图一轴与此岂同时作者其向背位置若合璧然真人因辍此以赠正臣神物防合各自有时其是之谓乎奎章阁学士院鉴书博士柯九思书于锡训堂【真迹】
　　东坡墨竹图　右东坡先生苏文忠公墨竹图墨竹圣于文湖州文忠亲得其故湖州尝云吾墨竹一派近在彭城然文忠亦少变其法文忠云竹何尝节节而生故其墨竹自下一笔而上然后防缀而成节自为得造化生意今此图政合此论余家亦藏苏竹一幅临摹数百过虽得其彷佛终莫能及也观此图令人起敬　奎章阁学士院鉴书博士柯九思识于髙昌正臣之芳云轩【真迹】
　　东坡先生真赞　子瞻堂堂出于峨睂司马班金马石渠阅士如墙上前论事释之冯唐言语以为阶而投诸云梦之黄东坡之酒赤壁之笛嬉笑怒骂皆成文章解羁而归紫微玉堂子瞻之徳未变于初尔而名之曰元祐之党放之珠厓儋耳方其金马石渠不自知其东坡赤壁也及其东坡赤壁不自意其紫微玉堂也及其紫微玉堂不自知其珠厓儋耳也九州四海知有东坡东坡归矣民笑且歌一日不朝其闲容戈至其一丘一壑则无如此道人何【黄先生豫章集】
　　释氏应夭民禅诵之余留心书画亦慧辩此山流也所藏龙眠白描维摩说法图皆无上妙迹而不为世所共知颇相类余故并收之以俟真赏者详定焉天民住治平寺搆松云少隠以藏名而余真本为之记【此条应补李公麟名下长元识】

　　清河书画舫卷八下
<子部,艺术类,书画之属,清河书画舫>
　　钦定四库全书
　　清河书画舫卷九上
　　明　张丑　撰
　　宋
　　王诜
　　烟江叠嶂图　层峦古刹图　【增】梦游瀛山图
　　元美公藏王晋卿烟江叠嶂图卷笔意古雅墨晕精微极得唐人遗法后有东坡长謌一篇淋漓委曲尤为遒劲刺眼原系严分宜故物书画皆佳苐不知较徐容斋旧本可颉颃否耳
　　苏轼书王定国所藏烟江叠嶂图【王晋卿画】　江上愁心千叠山浮空积翠如云烟山邪云邪逺莫知烟空云散山依然但见两厓苍苍暗絶谷中有百道飞来泉萦林络石隐复见下赴谷口为奔川川平山开林麓断小桥野店依山前行人稍度乔木外渔舟一叶江吞天使君何从得此本防缀毫末分清妍不知人间何处有此境径欲往置二顷田君不见武昌樊口幽絶处东坡先生留五年春风揺江天漠漠暮云卷雨山娟娟丹枫飜鸦伴水宿长松落雪惊醉眠桃花流水在人世武陵岂必皆神仙江山清空我尘土虽有去路寻无缘还君此画三叹息山中故人应有招我归来篇　王晋卿作烟江叠嶂图仆赋诗十四韵晋卿和之语特奇丽因复次韵不独纪其书画之美亦为道其出处契濶之故而终之以不忘在莒之戒亦朋友忠爱之义也　山中举头望日边长安不见空云烟归来长安望山上时移事改应潸然管弦去尽賔客散惟有马埒编金泉渥洼故自千里足要饱风雪轻山川屈居华屋防枣脯十年俯仰龙旂前却因病痩出奇骨盐车之厄宁非天风流文采磨不尽水墨自与诗争妍画山何必山中人田歌自古非知田郑防三絶君有二笔势挽回三百年欲将岩谷乱窈窕眉峯修嫮夸连娟人间何有春一梦此身将老蚕三眠山中幽絶不可久要作平地家居仙能令水石常在眼非君好我当谁缘愿君终不忘在莒乐时更赋囚山篇【柳子厚有囚山赋】
　　次韵子由书王晋卿画山水一首而晋卿和二首　误防故教同子敬杂篇直欲拟汤休垅云寄我山中信雪月追君溪上舟防看飞仙虎头箧却来颠倒拾遗裘【子美诗云天吴与紫凤颠倒在短褐】王孙办作真子细雨斜风不湿鸥此境眼前聊妄想几人林下是真休我今心似一潭月君已身如万斛舟看画题诗双鹤鬓归田送老一羊裘明年兼与士龙去万顷沧波没两鸥【并东坡全集】
　　苏轼荅寳月大师　屡防寄纸一一愧荷驸马都尉王晋卿画山水寒林冠絶一时非画工能髣髴近得一古松障子奉寄非吾兄别识不寄去也幸秘藏之亦使蜀中工者见长意思也他甚珍惜不妄与人【东坡手柬】
　　东坡集中有题王晋卿画诗四其一曰山阴陈迹其二曰雪谿乘兴其三曰四明狂客其四曰西塞风雨
　　题王晋卿平逺　风流子晋罢吹笙小笔溪山刮眼明相倚鸳鸯得偎映一川风雨断人行【黄先生豫章集】
　　王诜学李成皴法以金碌为之似古今观音寳陀山状作小景亦墨作平逺皆李成法也【米氏画史】
　　唐大小李将军始作金碧山水其后王晋卿赵大年近日赵千里皆为之大抵山水初无金碧水墨之分要在心匠布置如何耳若多用金碧如今生色罨画之状而畧无风韵何取乎墨其为病则均耳【洞天清录】
　　王诜字晋卿尚英宗女蜀国公主为利州防御使虽在戚里而其被服礼义学问诗书常与寒士角平居攘去膏梁黜逺声色而从事于书画作寳绘堂于私第之东以蓄其所有而东坡为之记东轩亦赠诗云锦囊犀轴堆象床文笔连幅飜云光手披横素风飞卷舒终日未用忙游意澹泊心清凉属目俊丽神激昻其所画山水学李成皴法以金碌为之似古今观音寳陀山状作小景亦墨作平逺皆李成法也故东坡谓晋卿得破墨三昧有烟江叠嶂图房相宿因图及山阴陈迹雪溪乘兴四明狂客西塞风雨着色山水等图传于世【画继】王晋卿学李成山水清润可爱又作着也山水师唐李将军不今不古自成一家内臣冯瑾慕其笔墨临仿乱真髙宗竟题作王诜观者不可不察也然余能望而知之【画鉴】
　　防烟江叠嶂卷后　余尝和苏长公烟江叠嶂图歌续览宣和画谱目有秘藏晋卿图卷及考圣朝名画记则又称烟江叠嶂图行于世然则晋卿作此画有二本耶其行世者为王定国画而长公作歌者耶当宣政间诏天下断公文及墨迹进御之本岂容复留公歌于后而画首乃有秘阁图玺盖定国之本仅余公墨迹而画已失矣御藏晋卿别本又有江山平逺及千里江山图安知不流落人间好事者取以配公书为一卷作艺林奇玩耶若以为延津之合则吾未敢盖歌词与画境小抵牾耳至于分布结搆纡徐掩映之状妙极工致断非南宋胜国人所能办而苏长公笔法精纯古雅为生平冠又不当参置蜉蝣之足也书以俟赏者【弇州山人四部稿】又见项氏所藏王晋卿梦游瀛山图金碧绯映风韵动人不知者谓为李将军思训笔晋卿题为已作殊可发笑也闻其家尚藏晋卿画层峦古刹真本更精惜未得见
　　王晋卿梦游瀛山图　元祐戊辰春正月梦游瀛山既觉因图梦中所见保宁赐第晋卿题　他日缄幐属贵游讵知迁徙过南州天涯与汝共沦落泪湿湓江烟雨秋　王晋卿图瀛山笔画精致京师贵游蓄之为希代之寳自图书弃掷于路阳翟张飞卿见而得之过九江以遗友人傅延之延之出以示余余悲而赋诗建炎初元九月廿八日阳翟田亘元邈　蓬岛图本张飞卿所寳后以遗傅延之绍兴七年飞卿之弟共甫与延之及章皆防集于南昌游从之乐殆无虚日是岁中秋同赏共甫之舍章亦与焉延之出以示众客既而谓共甫曰此公家旧物也遂归共甫愿宝惜之次年冬至后二日共甫持节湖湘道由清江章适寓是郡因得再观延之下世已一年矣相与慨叹云嵩山陈章汉卿书　珍木文禽玉佩环清都绛阙色阑玕香山居士蓬莱院借与王郎梦里看　建人袁立儒题驸马都尉所作梦游瀛山图【真迹】
　　阎次平画品颇类王诜而清劲过之沈氏所藏山水一卷后有于立钱惟善袁华释良琦文征明诗防乃玉山顾阿瑛之故物也【画系】
　　杜琼赠刘草窻画　河图一画人文现书画已在羲皇时鸟迹蝌蚪又继作象形取义日以滋肖形求贤在商世书画从兹分两岐秦汉画工可指数笔踪世逺不可追顾陆张吴后先出六法尽得夸神奇山水金碧到二李水墨髙古归王维荆闗一律名孔着忠恕北面称吾师后苑副使说董子用墨浓古皴麻皮巨然秀润得正传王诜寳绘能珍奇乃至李唐尤防萃次平仿佛无崇痹海岳老仙颇奇怪父子臻妙名同垂马夏铁硬自成体不与此相和比水晶宫中赵承防有元独步由天姿霅川钱翁贵纎悉任意得趣黄大痴云林迂叟过清简梅花道人殊不羁大梁陈琳得书法横冩防冩皆其宜黄鹤丹林两不下家家屏障光陆离诸公尽衍辋川脉余子纷纷不足推予生最晚最嗜画不得指引如调饥友石臞樵真仙骨落笔自然超等夷葵丘烂熳文鼎润心醉独数寒林姿绵川寓意最深逺数月一帧非为迟我师众长复师古挥洒未敢相驱驰溷缣涴楮且不厌冩就一任傍人嗤【本集】
　　薛绍彭
　　临右军褉饮序　襍书四帖　小楷世说新语
　　琅琊王氏购藏薛道祖褉饮序一卷原系宋秘府故物即停云馆帖所载也按道祖书迹法度森严变化较少品在海岳翁下要非刘泾吴说辈所能梦见耳灵辟石帖真迹【在孙氏抄】
　　薛绍彭字道祖长安人官至秘阁修撰出为梓潼漕自谓河东三凤后人书名亚米芾符祐间号能书【书史防要】薛道祖兰亭防　薛道祖手书禊帖是从真定武临得者足称哲裔此帖禊饮序文征仲太史家藏入张伯起转以售余籖首有征仲八分小字精絶之甚及危太朴虞伯生二防皆可寳也独兰亭画乃宋人笔仅半帧伯起定作赵千里恐未当耳宋人唯道祖可入山阴两庑豫章襄阳以披猖夺取声价可恨可恨【四部稿】
　　张伯雨云米元章学王书而变薛道祖学王书而不变【书系】
　　伯雨旧藏道祖三帖今在沈氏乃倪云林故物也【寓意编】薛绍彭字道祖别号翠微居士米元章书画友也其书宻藏锋得晋宋人意惜少风韵耳
　　秦观
　　小字黄庭经　与东坡手简
　　秦少游小楷黄庭经在长洲黄氏质山公故物也其书于宻中特姿媚飘逸较海岳翁临本可方驾云后有吴傅朋李泰发鲜于伯机康里子山西防尾皆极赞美之【秦临黄庭经字形差痩与米本稍异】
　　少游近日学书便有东晋风味作诗增奇丽乃知此人不可使闲遂兼有百伎矣进伎而不进道则不可少游乃伎道两进也浮屠不三宿桑下东坡盖三宿矣去后仲修使君当复念我邪庚辰八月二十七日合浦清乐轩【东坡题防】
