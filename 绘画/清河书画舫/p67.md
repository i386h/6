<!-- { "loadSidebar": true } -->
　　李潼川下蜀图【一名长江万里】岷山导江潴为彭蠡竒峰怪石险滩恶水皆余所熟游潼川李君辄出新意写而成图黄牛白马山鹧髙唐之影巫山十二峰防门百八槃纤悉无遗使足未及者见之莫不心惊目骇疑非人世所有也自君山东至于海风樯阵马水村烟郭好景尚多安得唤起李君为我续数千里版图之胜云戊午春暮零陵放臣广汉张浚书于龙兴寺之西轩【真迹】
　　马远
　　松泉图　孝经图　柳塘聚禽图
　　文待诏征仲家藏马远松泉图卷绢本浅绛色上作五松甚竒古一髙士步行翩然一童子携阮具随后其闲烟云泉石防缀有法如覩异境也卷后题咏出胜国郑元髙启王彝诸先辈书学精美足称聨璧耳【马远兴祖子而贲之孙也贲以畜兽杂画有名元祐绍圣闲见之画继云】
　　国初修元史者前后凡三十二人皆极天下之选而出于吴者五人高啓季迪傅着则明王彝常宗谢徽元懿杜寅彦正而陈基髙逊志皆尝寓吴考礼者十人杨基孟载郑元长卿钱逵伯行皆吴人而张绅余尧臣姜渐亦皆寓吴此可见吾吴文物之盛也【都公谈纂】
　　题马远柳塘聚禽图　柳塘水漫禽鸟翔集咫尺中似来亲人晋简文帝云防心处不在远其言妙矣长洲吴寛【真迹】
　　马远师李唐下笔严整用焦墨作树石树叶夹笔石皆方硬以大劈斧带水墨皴其作全境不多小幅或峭峰直上而不见其顶或絶壁直下而不见其脚或近树参天而远山低或孤舟泛月而一人独此边角之境也【格古要论】
　　董宰太史生平不喜马夏画本及观松泉图卷则又赏其清劲为之敛袵赞赏不能已已　严氏书画记别载马逺孝经图后有髙宗书甚精盖当时画院待诏每进一图各以御书系其后耳
　　夏珪
　　溪山无尽图　千岩万壑图
　　夏珪溪山无尽图匹纸所画其长四丈有咫笔墨皆佳精彩焕发神物也旧藏石田先生家后归陈道复氏复在金昌徐黙川家盖禹玉剧迹也　此卷又入严分宜家今藏于锡山顾氏
　　夏珪善画山水布置皴法与马远同但其意尚苍古而简淡喜用秃笔树叶闲夹笔楼阁不用尺界画信手画成突兀竒怪气韵尤髙【格古要论】
　　又闻夏珪千岩万壑图在杨氏精细之极非残山剰水之比昔王履安道评马夏山水谓其麤也而不失于俗细也而不流于有清旷超凡之逺韵无猥闇尘之鄙格其推尊之也至矣昆山王履国初人有文学通于医説累百卷行世太仓武氏藏其华山图一册诗文书画皆精诣有法亦奇品也
　　元
　　赵孟頫
　　小楷过秦论　洞玉经　小楷金刚经　小楷道德经　小楷尚书洪范并图　楷书百字令行书秋兴赋　归田赋　絶交书　大江东
　　去依鲁直书【与质夫本四字不同】　兴龙寺碑　题史记古本　鹊华秋色图　水邨图　重江叠嶂图幼舆丘壑图　鸥波秋晓图　秋江待渡图江山萧寺图　溪山仙馆图　东西两洞庭
　　图　松石老子图　袁安卧雪图　古木散马图
　　人马图　白鼻騧　【附管道升渔父图】
　　赵孟頫字子昻号松雪道人宋太祖子秦王德芳之后五世祖秀安僖王子偁实生孝宗赐第居湖州公为湖州人在宋试中国子监国朝混一程文宪以行省治书侍御史奉诏访江南遗佚得廿余人公居首选又独引公入见神采秀异照耀殿庭世祖称之为神仙中人特授兵部郎中歴仕成武仁英五朝累迁至翰林学士承防赠江浙等处行中书省平章政事追封魏国公谥文敏性通敏持重未尝妄言笑书一目辄成诵诗赋文词清邃髙古善鉴定古器物名画画山水竹石人物花鸟悉造其微尤善书为国朝第一篆法石鼓诅楚法梁钟草法羲献或得其片文遗帖亦夸以为荣然公之才名颇为书画所掩人知其书画而不知其文章知其文章而不知其经济之才也弟孟吁字子俊亦工书殊得公之家传【书史防要】
　　解大绅云学书之法非口传心授不得其精故自羲献而下世无善书者惟智永能悟家法书学中兴至唐而盛宋室三百年惟苏米庶几元惟子昻一人耳【书系】昔人谓书絶于元赖子昻承防振起之斯道不至大寂寞然子昻好迹传者十不得一余録其目覩其精美者而品第之自当以过秦论为小楷之冠云
　　赵荣禄小楷过秦论真迹　至元辛卯秋民瞻自江左来谒选时时相过慰余寂寥风雨中持黄素四幅求作小楷适案上有贾生过秦论三篇乃为书之八月晦日集贤滥直赵孟頫书　子昻篆真行颠草俱为当代第一小楷又为子昻诸书第一此卷笔力柔备极楷则后之览者岂知下笔神速如风雨邪斯又古今之一竒也至元辛卯十二月七日鲜于枢伯几父记　子昻百技过人就中楷书尤妙絶民瞻自京师携此卷来钱塘见之叹赏不足辛卯十二月初七日金城郭天锡题仆昔在京师于子昻有文从之旧心甚敬之别来数
　　年于民瞻所见其翰墨不啻见子昻也淇州卢克柔敬观　古之帝王德莫过于尧舜功莫髙于禹汤文武仲尼兼之孟子祖述仲尼为传道之正故自杨墨而下皆为异端矣书法自篆籀而下楷法称钟繇草法称张芝右军兼而有之隋唐以来善书者宗之为法书之祖子昻之书全法右军为得正传不流入异端者也元贞丙申春正月七日蓟丘李衎仲宾题　子昻善书名世求者纷至辄搔首称苦然卒不能不为之书民瞻盖所乐与者固应结字匀停首尾如一自尔有和平之气吴兴姚式题　子昻书名天下今观小楷过秦论三篇如花舞风中云生眼底又得伯机息斋二君子发明尽矣民瞻珍之元贞丙申二月中澣题于燕山客舍济南张谦顿首　嗣真尝见晋黄素黄庭经吴兴公定为上清真人杨羲和作七言诗识于后此卷楷法大类杨书惜世罕知者句曲外史张嗣真拜题　予十数年前游白石披云庵南谷杜先生出示子昻所书黄素黄庭经楷法端劲今复见过秦论于民瞻字画比黄素尤缜密实为二妙迩来子昻小楷与前微不同年事笔力日进日益真予之畏友也大德辛丑长至日南阳仇远书　延祐七年八月廿六日彭城钱良右平原陆辅之志雅斋同观　吴兴公为民瞻书此卷时年三十八惜伯机诸公不及见其暮年书矣后公卒之五十日与民瞻同在吴郡载玩之余不觉怅惘至治壬戌八月四日蜀郡虞集书　吴兴公在寂寥风雨中能为民瞻父引墨所谓空谷闻人足音云胡不喜故此卷结体精密无一笔苟作岂但无一字无来处耶借使古人复生亦应为之心服今之作小楷者民瞻父试与过目自当起望洋之叹也后八年致和改元复以见示敬题卷尾良右　元贞乙未予游句曲见梁中砥藏松雪翁黄素小楷五千文盖翁居集贤时所书予今三十余年又得见民瞻公过秦论三篇皆一时妙笔后人罕及之者忆翁是年秋序余拙藳及为书篆翠寒斋扁惜不获小楷一纸为家宝翼之携此卷见示令人嘅然有不足之叹广平宋旡　天厯改元建子月之十日京口袁子方安岳曹克明共观于民瞻双清堂湘中刘致时中拜手书　陇西李瓒敬观于泰宇书房　此卷余旧得之石民瞻元度见而爱之辄以相赠其结体妍丽用笔遒劲真无愧隋唐闲人至正二年壬午岁九月望日元度自钱唐暂还山中笈以自随因得重观是日潘子素同在密庸斋展玩久之勾吴倪瓒题　字心画也松雪斋此书要是全法右军者风格整暇意度清和可以观公之心矣张敬夫谓王丞相作字不知有许多忙时斯言虽戏大有深意况吾侪于此可不知所鉴哉至正已丑端阳后一日四明姚安道谨题　右黄素过秦论赵吴兴楷书第一神情萧散结搆严整诚希世珍也晚生甘立书　至正十四年岁次甲午夏四月初五日从华彦忠氏借观赵魏公过秦论亲书真迹李衍【真迹】
　　题赵松雪书大洞玉经　真诰言大洞玉经读万遍当白日上升杨许二掾妙迹不复可得得吴兴松雪公书此经足矣阳德观察出示贞焚香静阅数过觉右军北海出入结搆中拂拂有天际真人想异日观察于清虚小有紫微云林谒诸帝真以此卷为贽乃跋尾有王生姓名不亦大愉快哉吴郡王世贞题
　　赵子昻小楷洞玉经一卷纸高五寸字大如黍后有虞伯生题王南原家物后归松江曹氏为故翰林孔目何柘湖得之余所见松雪小楷惟永嘉赵氏马蹄篇及此然马蹄绢本多渴笔此用澄心纸精笔墨精妙毫发无遗恨矣石刻字大如黄庭经与吾家道德经无异又陆俨山亦有道德经一卷然远不及吾家者【严氏书画记】赵松雪小楷洞玉经【全文不録】右赵松雪小楷洞玉经后题云大德九年十月八日书按元成宗大德九年岁在乙巳公时年五十二岁先是公被召金书藏经许举能书者自随书毕所举廿余人皆受赐得官执政将留公入翰苑公力请归己亥改集贤直学士行江浙等处儒学提举正其时所书也但其体专宗元常与公平时书微有不同而用笔之精转折之妙则无毫髪少异盖公于古人书法之佳者无不仿学如元魏常侍沈馥所书魏定鼎碑亦常效之谓其得钟法可爱则其于元常固惓惓矣至其晚年乃专法二王自右军黄庭子敬十三行之外不杂他人一笔所以深造自得为一代书学之祖也嘉禾子京项君以重价购得此卷持来求跋遂为书此然予又尝见翰林孔目何君元朗所藏一卷乃金陵王南原旧物字小如黍纸髙五寸余精妙不可言今已归之天府不可得而见矣犹幸得见此卷而明窻净几时一展玩不惟尘眼为开而冲襟遐抱亦为之畅适古物日少子京其宝之万厯三年四月十一日茂苑文嘉书于归来堂【真迹】
　　小楷尚书洪范并图　洪范　惟十有三祀王访于箕子王乃言日【至】五曰恶六曰弱　吴兴赵孟頫画并书观此图武王谦冲虚受之心箕子谆复指授之意宛
　　然见于睂目顔面之闲可谓善写圣贤授受之际之气象矣其字画又精妙盖松雪翁平生得意之笔也　鏊题　右赵文敏公书尚书洪范并画箕子武王授受之意为图画既古雅而小楷精絶殆无遗恨但无岁月可考尝见公所书荘子马蹄篇乃初被召为兵部郎中时书其笔法与此正同疑此亦当时之作维公以宋之公族仕于维新之朝议者每以为恨然武王伐纣箕子为至亲既受其封而复授之以道千载之下不以为非然则公独不得引以自盖乎公素精尚书尝为之集注今皆不书而独书此篇不可谓无意也因崦西徐公出示为着此语以备折衷不知公以为何如嘉靖乙未八月文征明书
　　项氏又藏子昻秋兴赋一卷笔势婉姿态动人左方有张东海跋尾佳甚然远不及茂实府君所收小字归田赋卷虽去一行而笔墨缜密不减李泰和遗法兼包首宋绣复作采菊东篱下悠然见南山无异刘松年笔也【欵云某年月日云闲朱氏制】
　　锡山华氏藏松雪翁行书归去来辞系晚年书笔法圆熟墨气淋漓足称毫髪无遗恨波澜独老成者矣后有李贞伯吴原博文征仲等五跋乃吾郡王文恪公之故物也
　　赵荣禄写絶交书真迹范半醒藏本后有文征仲跋尾妙絶可爱赵书传世颇多此其第一帖也
　　王氏旧藏宋人小楷史记真本一部原是松雪翁物计十帙纸髙四寸字类半黍不惟笔精墨妙中闲絶无譌谬【宋纸于明望之无帘痕每帙用旧学史氏及碧沚二印帖尾有赵松雪楷书题跋】予镌史记时悉取以证今本之误乃知昔人所记匏史之异良非虚语也　碧沚字印宋通直郎史定之所用定之越国公浩孙礼部侍郎弥大子卫王弥逺之侄仕终朝奉大夫中年避势逺嫌退处月湖与慈湖诸公讲肄为乐宁宗御书碧沚二字赐之盖清修好古之士也
