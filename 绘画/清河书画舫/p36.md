<!-- { "loadSidebar": true } -->
　　国朝诸王弟多嗜富贵独佑陵在藩时嗜玩不凡所事者惟笔砚丹青图史射御而已当绍圣元符间年始十六七于是盛名圣誉布在人间识者已疑其当辟矣初与王晋卿诜宗室大年令穰往来二人者皆喜作文辞妙图画而大年又善黄庭坚故佑陵作庭坚书体后自成一法也时亦就端邸内知客呉元瑜弄丹青元瑜者画学崔白书学薛稷而青出于蓝者也后人不知往往谓佑陵画本崔白书斆薛稷凡斯失其源派矣【铁围山丛谈】佑陵着色梅花鸜鹆一首　梅花鸜鹆宣和笔十指春风成色丝【色丝为絶】五百【五百嵗举成数】奇踪县挂处暗香疎羽共纷披　万厯乙巳嵗孟冬十日呉郡张丑题于寳墨堂【真迹　此帧旧藏余家近为新都徐氏所购装入宋元画册矣】
　　徽宗御笔梨花　楼台影里和风暖弦管声中瑞日长从听娇鹦説来路莫教蜂蝶损浓芳　崇宁癸未嵗宣和殿书【真迹】
　　徽庙荷鹭惊鱼图有邓杞跋全仿江南落墨写生遗法其百合奇石图尤妙乃宣和年间紫宸殿御笔卷后有倪瓉张绅等跋右图运笔奇伟设色如生真异制也
　　郭忠恕
　　越王宫殿图　仙居图　越王避暑宫殿图雪霁江行图【缺】
　　【附　王振鹏金明池图】
　　越王宫殿图卷郭忠恕画曽入严分宜家其后籍没朱节庵国公以折俸得之流至董宰处其长三丈有余皆没骨山也全图法度森严亦复清逸之极细捡乃画钱镠王宫殿非于越也【此卷系宋褙收藏如新予尝再阅】又文休承严氏书画记首载郭忠恕钓鳌图一真笔上上即吴中王氏所藏衡山太史题为避暑宫殿图几是乎图皆界画楼阁精细之极其间树石尤为古雅且设色超絶石脉虚和唐人画法至此又一变矣岂真仙笔趣与凡俗自是不同耶
　　郭忠恕避暑宫殿图　画家宫室最为难工谓须折无差乃为合作盖束于绳矩笔墨不可以逞稍涉畦畛便入庸匠故自唐以前不闻名家至五代卫贤始以此得名然而未为极致独郭忠恕以俊伟奇特之气辅以博文强学之资游防矩准绳中而不为所窘论者以为古今絶艺此轴水殿图千榱万桷曲折髙下纤悉不遗而行笔天放设色古雅非忠恕不能也宣和御府所藏三十四种有明皇避暑宫殿图四此岂其一耶旧此为钓鳌图按赵与时宾退録载唐人酒令有钓鳌图一卷刻木为鳌鱼沉水中钓之以行劝罚此图有鳌鱼之类浮水靣岂避暑时用以行酒邪其事不可考而此图则避暑宫无疑矣忠恕字恕先洛阳人通九经尤精小学仕汉为湘隂令从事谢去周世祖召为周易博士贬干州司戸秩满不仕宋初复召为国子监主簿后竟尸解事具东坡集而画谱称忠恕字国寳不知何许人与坡集所记不同要为怪诞不经之人然其画法之妙则不可掩也中书舍人王君子贞出以相示遂为记此正徳十四年己夘七月既望文征明书【真迹】　楼居仙图郭忠恕恕先所作中书令赵韩王普思黙堂印相国
　　冀公钦若太原钦若图书作石似李思训作树似王摩诘至于屋木楼阁恕先自为一家最为独妙栋梁楹桷望之中虚若可提足防楯户牖则若可以扪厯而开阖之也以毫计寸以分计尺以寸计丈増而倍之以作大宇皆中矩度曽无小差非至详至悉委曲于法度之内者不能也然恕先仕于朝跅不羁放浪玩世卒以傲恣流窜海岛中道仆地蜕形仙去其图写楼居乃如此精密非徒精密也萧散简逺无尘埃气东坡先生尝为之賛长松参天苍壁插水缥缈飞观凭栏谁子空防寂厯烟雨灭没恕先在焉呼之或出非神仙中人孰能知神仙之乐而审于画也予尝见恕先清泰元年所作盘车图粉本水磨大图今并此图最能知其妙处孔子所谓从心所欲不逾矩庄子所谓猖狂妄行而蹈乎大方者乎其为人无法度如彼其为画有法度如此则知天下妙理从容自能中度使恕先防度量而为之则亦疲矣恕先亦为是乎【徳隅斋画品】董逌书郭恕先画后　龙门李偃藏郭恕先寒林晩山图虽托李咸熙旧本自出新防胜概风干木老沙明水浄开雾合盖是江臯旧游使人有忧愁穷悴之叹也笔迹天放不入畦畛然气慑万山随意取之往往得于形似外人以见有而索之恐不得尽也此画虽与长安寒林大小并行而各有至到处恐不能伯仲间譬若转昆仑而陵九坂不尽一级虽是未极五山然既已穷河源也【广川画跋】　或问新唐书与史记所以异余告之曰不辨可也唐书如近世许道宁軰画山水是真画也太史公如郭忠恕画天外数峰畧有笔墨然而使人见而心服者在笔墨之外也【野老纪闻】山水画自唐始变盖有两宗李思训王维是也李之为宋王诜郭熙张择端赵伯驹伯骕以及于李唐刘松年马逺夏珪皆李派王之为荆浩闗仝李成李公麟范寛董源巨然以及于燕肃赵令穰元四大家皆王派李派板细乏士气王派虚和萧散此又惠能之禅非神秀所及也至郑防卢鸿一张志和郭忠恕大小米马和之髙克恭倪瓉軰又如方外不食烟火人另具一骨相者【秘笈】
　　五代郭忠恕状貎奇伟卓荦不羣自柴世宗时以明经中第厯官周易博士入国朝太宗喜忠恕名节特授国子监主簿后坐事迁谪竟尸解焉忠恕工篆凌轹魏晋以来字学其画尤精宫室界画髙古置之康衢世目未必售也厯百嵗方有知者至目之为逸品政如韩愈论文以谓文似古人人必大怪之时时作应俗文字示人则以为好矣古文难知如此予于忠恕画本亦云【画系】恕先界画原本尹继昭尝见继昭姑苏台阁图行笔古雅渊源盖有自矣
　　近见郭忠恕仙居图一卷界画奇妙树石髙古或云即李廌徳隅斋画品所载楼居仙图也果尔当为恕先第一品云恕先工篆尤精楷法石刻小字説文字源即恕先笔也丑按五代干戈之际风流扫地是为君子道消之时然犹有恕先者以书画擅名于世亦可谓卓然特立者矣
　　元人工界画者首推王振鹏氏不在恕先之下周文矩赵伯驹軰殆弗如也韩氏金明池图一卷足称絶品今在余家
　　王朋梅奉教作金明池图　崇宁间三月三日开放金明池出锦标与万民同乐详见梦华録至大庚戌钦遇仁庙青宫千春节尝作此图进呈题曰三月三日金明池龙骧万斛纷游嬉欢声雷动喧鼓吹喜色日射明旌旗锦标濡沬能几许吴儿颠倒不自知因怜世上奔竞者进寸退尺何其痴但取万民同乐意为作一片无声诗　储皇简澹无嗜欲艺圃书林悦心目适当今日称夀觞敬当　千秋金鉴録恭惟大长公主赏鉴此图阅一纪余今奉教再作但目力减如曩昔勉而为之深惧不足呈献时至治癸亥春莫廪给令王振鹏百拜敬画谨书　金明池水清且涟寳津楼阁三山巅鱼龙一鼓雷破壁虎万艘风动天银涛激起翻匹练防绳突出腾飞仙锦标夺得未为快　东朝画史今龙眠翰林侍读学士李源道题　界画家以王士元郭忠恕为第一余尝闻画史言尺寸层叠皆以准绳为则殆犹修内司法式分杪不得逾越今闻王君以墨为浓淡髙下是殆以笔为尺也丸秋奕未尝以绳墨论孙呉之论兵亦犹是也然尝闻鉴古之道必由其侈靡者言之余于画断有取焉龙舟之图得无近似不然昔之所者安得久逺至是耶翰林直学士袁桷敬题　溶溶春水戏羣龙画鼓兰桡竞奏功得失等闲成愠憙人生万事奕棋中集贤直学士邓文原敬题　金明池上水如空矫矫龙舟乘旋风忽看砀极百戏出似与阿房万户通青春仗卫夹城内白日楼台横吹中东都天子方宴乐欲致秦皇汉武功国子博士栁賛　飞龙来往几千艘楼阁凌云溅碧流谏争此时无广徳汉家天子御仙舟赵岩金明池上锦标寒水面交争胜负难往事百年堪一
　　笑至今犹作画图看御史中丞王毅敬题　龙舟叠鼓出江城送得君王逺玉京惆怅金明池上水至今呜咽未能平教太宗师呉全节谨题　万棹齐奔竞出头锦标夺得志应酬呉侬识此争先着一度赢来便可休中书平章政事张珪敬题　前代池塘土一丘荒滛无度恣嬉游燕山虎踞龙盘地何处能容此样舟集贤大学士王约敬题　金明池上张水嬉百櫂贾勇建鼓旗按栏切云人俯砌但觉汹汹鸣春漪东西夹岸瞠万目黄防长年看不足是时恰值宣和全盛时消得轻绡写晴渌前集贤侍制冯子振奉皇姊大长公主命题　画人胸次见忠贞意气规模一味清想像当时同乐日披图似有旧欢声集贤大学士陈灏敬题　天予淳风翊圣朝瑶阶长奏太平謡缙绅文武风云际肯向龙舟夺锦标儒学提举陈庭实敬书　致心四果阿罗地不见西川竞渡人却见陶轮轻掷处峨眉横雪锦江春李洞敬题　古人以画家十三科山水为第一界画次之此图极为谨细一时之所尚也翰林编修官杜禧敬题纵然夺得锦标回鼓勇争先亦可咍寄语金明池上
　　月何如修禊且流杯集贤大学士赵世延敬题　龙舟夺标图跋　虞集伯生曰昔我文宗皇帝天下太平文物大备自其在东宫时贤能才艺之士固已尽在其左右文章则故翰林学士元公复初发蹈厉藐视秦汉书翰则有故翰林承防呉兴赵公子昂精审流丽度越魏晋前贤侍读学士左山商公徳符以世家髙材游艺笔墨偏妙山水尤被眷遇盖上于绘事天纵神识是以一时名艺莫不见知也而永嘉王振鹏妙在界画运笔和墨毫分缕析左右髙下俯仰曲折方圆平直曲尽其体而神气飞动不为法拘尝为大明宫图以献世称妙絶延祐中得官稍迁秘书监典簿得以徧观古图书其识更进盖仁宗意也语具研北杂志中此振鹏龙舟夺标图别本向系官籍分宜权相故物见之文休承严氏书画记其图精细古雅不让郭恕先笔对客展观令人目后有振鹏古诗跋并李道源以下十五题咏向后折俸事起旋为韩存良太史所购近始归之昆山张丑谨疏始末如右时崇祯纪元端午日也【真迹】
　　李建中
　　楷行千文【附　林逋与僧二帖】
　　玉峰周氏世藏李建中千文一卷今在其后人处末简宋元人品题极多下迨文征仲父子皆有跋尾真名迹也按建中书法本效张从申而温醇过之然世絶无知者不腆极口许可近始得之旋为诞嘉犹子购去矣吁【张从申书学源出王子敬笔气絶似李泰和苐抑扬低昻过于雕琢亦是其所短也】
