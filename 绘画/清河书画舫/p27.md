<!-- { "loadSidebar": true } -->
　　吴道子画学早嵗受笔法于张伯高已是豪縦中年获观将军裴旻舞剑而得其神以故传世妙迹激昻顿挫有风行电激之势详辨防趣葢縦逸之祖也至宋李伯时闻其风而悦之专用正锋细描虽古雅超羣不复吴之气概矣
　　张志和字子同始名龄十六擢明经肃宗赐今名婺州金华人性高迈不拘束初待诏翰林以亲丧不复仕居江湖自称烟波钓徒着元真子十卷亦以自号书迹狂逸【书史防要】
　　唐卢棱伽吴弟子也画迹似吴但才力有限颇能细画咫尺间山水寥廓物像精傋经变佛事是其所长吴生尝于京师画总持寺三门大获泉货棱伽乃窃画庄严寺三门锐意开张颇臻其妙一日吴生忽见之惊叹曰此子笔力常时不及我今乃类我是子也精爽尽于此矣居一月棱伽果卒【名画记】
　　卢棱伽长安人学画于吴道入蜀名益着乾元初尝于大圣慈寺画行道僧顔真卿为之题名时号二絶云【画谱拾遗】
　　古书画皆圜葢有助于器晋唐皆凤池砚中心如瓦凹故曰砚瓦如以一花头瓦安三足尔墨称螺制必如蛤粉此又明用凹砚也一援笔因凹势锋已圆书画安得不圜本朝砚始心平如砥一援笔则匾故字亦匾唐询字彦猷始作心凸砚云宜看墨色每援笔即三角字安得圜哉余稍追复其样士人间有用者然稍平革背未至于瓦惟至交一两人顿悟者用之矣亦世俗不能发药也【米氏画史】
　　唐卢棱伽笔世人罕见余于道州见所画罗汉十六衣纹真如铁线惟崔白作圏线颇得绪余至伯时万不及也【洞天清录】
　　唐贤画评云卢衣出水吴带当风二语精确堪与诗家初日芙渠弹丸脱手作对也【卢衣或作曹衣卢即楞伽曹乃仲宣也】张旭
　　张旭苏州人官至长史初为尉时有老人持牒求判信宿又来颠怒而责之老人曰爱公墨妙欲家藏无他也老人因复出其父书旭视之天下竒笔也自是尽其法旭喜酒呌呼狂走方落笔一日酒酣以髪濡墨作大字既醒视之自以为神不可复得尝言初见担夫争道又闻鼓吹而知笔意及观公孙大娘舞剑然后得其神其名本以颠草而至于小楷行书又复不减草字之妙其草字虽竒怪百出而求其源流无一防画不该规矩者或谓张颠不颠者是也后之论书凡欧虞褚薛皆有异论至旭无所短长故有唐名卿传其法者惟顔真卿云今御府所藏草书二十有四　竒怪书　醉墨帖　孔君帖　皇甫帖　大弟帖　诸舍帖　久不得书帖徳信帖　定行帖　自觉帖　平安帖　承告帖　洛阳帖　永嘉帖　清鉴等帖　缣素帖　华阳帖　大草帖　春草帖　秋深帖　王粲评诗　长安帖　酒船帖　千文【宣和书谱】
　　春草帖书用白麻纸宋秘府物元季藏于吾乡陈彦亷家亷尝为搆春草堂人多诗之长史予同县人予平生阅唐人墨迹凡十数卷长史书所见惟宛陵帖及此而已宛陵予窃疑其非真若此帖当为唐人法书第一信竒寳
　　项元度出示谢客真迹余乍展卷即命为张旭卷末有丰考功跋持谢书甚坚余谓元度曰四声定于沈约狂草始于伯高谢客时都无是也且东明二诗乃庾开府步虚词谢安得预书之乎元度曰此陶景所谓元常老骨更荣造者矣遂为改跋文繁不具载其昌【戏鸿堂帖】殿中杨监见示张旭草书图　斯人已云亡草圣秘难得及兹烦见示满目一凄恻悲风生微绡万里起古色锵锵鸣玉动落落羣松直连山蟠其间溟涨与笔力有练实先书临池真尽墨俊拔为之主暮年思转极未知张王后谁并百代则呜呼东吴精逸气感清识杨公拂箧笥舒卷忘寝食念昔挥毫端不独观酒徳【杜工部集】题綘本法帖　或传顔公书得长史笔法僧怀素见公自矜得折钗股笔顔公言折钗股何如屋漏法怀素起捉公手云老贼尽之矣观鲁公乞米乞鹿脯帖与郭令书祭侄文皆当与王中令雁行耳怀素草暮年乃不减长史葢张妙于肥藏真妙于瘦此两人者一代草书之冠冕也
　　跋张长史书　此亦竒书但不知所作以为长史则非也予尝于杨次公家见长史行草三帖与王子敬不甚相远葢其姿性颠逸故谓之张颠然其书极端正字字入古法人闻张颠之名不知是何种语故每见猖獗之书辄归之长史耳
　　论黔州时字　元符二年三月十三日步自张园看酴醿回烛下试宣城诸葛方散卓觉笔意与黔州时书李太白白头吟笔力同中有异异中有同后百年如有别书者乃解余语耳张长史折钗股顔太师屋漏法王右军锥画沙印印泥怀素飞鸟出林惊蛇入草索靖银钩虿尾同是一笔心不知手手不知心法耳若有心与能者争衡后世不朽则与书艺工史辈同功矣【并山谷题跋】与胡逸老　某顿首仆夫回辱手诲审宴居体力胜健良慰怀想元明十四日遂行但恐公未即来然已拂榻奉候矣所喻写周兴嗣千文于公何所不可然常嫌千字太鄙俚若欲刻石用高尺许卷轴草黄庭亦可耳草书大字古无此法近世惟张长史僧怀素时时作数字耳其余皆俗书也公好书如嗜欲要须蝉蜕尘埃之间玩思高古乃可以垂世传后耳方治元明行槖奉状草草【豫章黄先生集】
　　郝清夫清臣所藏　孙过庭草书千文用五色纸书其缝内各有珍字印或谓唐太宗印或谓宋太宗印又有唐文馆印　张旭秋深不审帖上有双龙印前后并用宣和政和印记　唐模兰亭　李伯时白描阳闗图后有所题诗跋及书王右丞一诗薛绍彭跋并三凤后人等印后有二印忠恕而已及闗西伧父不知何许人也　闻有萧子云出师颂真迹甚佳未及见也【云眼过眼录】
　　张旭春草帖一　旧藏无锡华氏其家有春草堂葢取诸此笔虽真惜纸敝墨渝畧存梗概犹隔雾看花惟想像神妙耳终不失为名迹也【严氏书画记】
　　长史郎官壁记世无别本惟王奉常敬美有之陈仲醇摹以寄余知学草必自真入也其昌【戏鸿堂帖】
　　唐人书藏秘阁者颇多惟张颠真迹甚鲜张有春草帖元末在倪清閟家清閟自跋其后也有酒徳颂宋学士云曽见之不知视贺八清鉴等帖为孰胜耳昔人评书云元常谓之古肥子敬谓之今瘦一云献之谓之古肥张旭谓之今瘦子敬乃献之之字一瘦一肥毋乃自相抵牾与
　　卢鸿一【附贺知章顾况】
　　卢鸿一名浩然以字行范阳人隠嵩少间开元中以谏议大夫召固辞赐草堂一所令还山工八分书【书史会要】刘子礼以五百千买钱枢密家画五百轴不开看直交过钱氏喜既交画只一轴卢鸿自画草堂图已直百金矣其他常笔固多也　小八分诗句带笔如行草竒甚今无此体【米氏画史】
　　贺知章字季真自号四明狂客越州永兴人擢第官至秘书外监赠兵部尚书天姿夷旷谈论警发能文善草当世称重晚节尤放诞每醉必作为文词初不经意卒然便就行草相间时及于怪逸使醒而复书未必尔也评者以谓縦逸如飞酌而不竭天寳初上章乞为道士从之又赐鉴湖数顷为放生池【书史会要】
　　送顾处士【吴兴丘司议之女婿即况也】吴门顾子予早闻风貌真古谁似君人中王宪与顔子物表孤高将片云性背时人高且逸平生好古无俦匹醉书在箧称絶伦神画开防怕飞出谢氏檀郎亦可俦道情还似我家流安贫用晦读书坐不见将名干五侯知君别业长洲外欲行秋田修浍门前便使觳觳乗腰上还将辘轳佩禅子有情非世情御苑贡余聊赠行满道喧喧遇君别争窥玉润与冰清【画上人集】
　　李思训
　　李思训宗室也官至右武卫大将军书画皆妙【书史会要】李思训宗室也即林甫之伯父早以艺称于当时一家五人并善丹青高宗甚重之书画称一时之妙官至右武卫大将军封彭国公开元六年赠秦州都督其画山水树石笔格遒劲湍濑潺湲云霞缥缈时覩神仙之事窅然岩岭之幽时人谓之大李将军也【名画记】
　　李思训画长江絶岛图　山苍苍江茫茫大孤小孤江中央崩崖路絶猿鸟去惟有乔木搀天长客舟何处来棹歌中流声抑沙平风软望不到孤山久与船低昻峩峩两烟鬟晓镜开新妆舟中贾客莫漫狂小孤前年嫁彭郎【东坡全集】
　　冯永功字世勣有日本着色山水南唐亦命为李思训苏澥浩然处见寿州人摹明皇幸蜀道图人物甚小
　　云是李思训本与宗室仲忽本不同【米氏画史】
　　李思训唐宗室也善画设色山水笔法尖劲磵谷幽深峯峦明秀石用小劈斧树叶夹笔尝作金碧山水图障笔格艶丽雅有天然富贵气象昭道画亦如父故世称大李将军小李将军也【格古要论】
　　赵文敏公家藏小李将军摘图歴代寳之尝倩胡廷晖全补晖私记其笔意归写一幅质公公惊赏乱真由此名实俱进【妮古录】
　　思训画品超絶得晋宋遗法明皇诏画大同殿壁兼掩障夜闻有水声通神手也此之谓技进乎道者非耶
　　李邕
　　吕公孺处李邕三帖第一段少传帖深黄麻纸淡墨淳古如子敬第二缙云帖淡黄麻纸第三碧牋胜和帖以尚书户部印印缝古印有陈氏图书勾徳元图书记唐氏杂迹印丙子嵗第一归薛绍彭第二归高公绘第三余以六朝画古贤韩马银博山金华洞天石古鼎复忘记数种物易得于其孙端问余尝以碧牋临三帖与真无异吕复携去装裭矣【米氏书史】
　　李北海麓山帖在云麾娑罗之上岳麓之下东坡归去来辞跋子昻亭林碑皆准此也【妮古录】
　　名卷不幸跋尾散失自当留心细访以会其全不可钞录旧文伪作充数葢留心细访或有延津巧合之理倘伪作充数譬则佛头着粪徒为识者所嗤耳
　　黄长睿评张从申书出于北海赵子固又以北海学子敬病在欹侧若张从申即无此矣然张从申书实似北海之法华寺碑而北海出竒不穷故当胜云余尝谓右军如龙北海如象世必有肯余言者董其昌题缙云三帖后【戏鸿堂帖】
　　唐人书如禇虞之真行陆李之行真鲁公之行草率更之真书长史之飞草所谓出类拔萃百代无匹者也
　　书韩干牧马图　南山之下汧渭之间想见开元天寳年八坊分屯隘秦川四十万疋如云烟骓駓骃骆骊骝騵白鱼赤骍皇防龙颅凤颈狞且妍竒姿逸徳隠驽顽碧眼胡儿手足鲜嵗时翦刷供帝闲柘袍临池侍三千红妆照日光流渊楼下玉螭吐清寒往来蹙踏生飞湍众工防笔和朱铅先生曹霸弟子韩廏马多肉尻脽圆肉中画骨夸尤难金羁玉勒绣罗鞍鞭棰刻烙伤天全不如此图近自然平沙细草荒芉绵惊鸿脱争后先王良挟策飞上天何必俯首服短辕【韩干百马图后有赵子昻跋今在韩氏】
　　韩干马十四疋　二马并驱攒八蹄二马宛颈騣尾齐一马任前双举后一马却避长鸣嘶老髯奚官骑且顾前身作马通马语后有八匹饮且行微流赴吻若有声前者既济出林鹤后者欲涉鹤俛啄最后一匹马中龙不嘶不动尾摇风韩生画马真是马苏子作诗如见画世无伯乐亦无韩此诗此画谁当看
　　次韵子由书李伯时所藏韩干马　潭潭古屋云幕垂省中文书如乱丝忽见伯时画天马朔风胡沙生落骓天马西来从西极势与落日争分驰龙膺豹股头八尺奋迅不受人间羁元狩虎脊聊可友开元玉花何足竒伯时有道真吏隠饮啄不羡山梁雌丹青弄笔聊尔耳意在万里谁知之干惟画肉不画骨而况失实空余皮烦君巧説腹中事妙语欲遣黄泉知君不见韩生自言无所学廏马万匹皆吾师
