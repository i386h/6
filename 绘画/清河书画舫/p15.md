<!-- { "loadSidebar": true } -->
　　余采隋唐至本朝书法得一十八家　僧智永书气骨清健大小相杂如十四五贵胄褊性方循绳墨忽越规矩褚遂良如熟驭战马举动从人而自有一种骄色虞世南如学休粮道士神格虽清而体气回疲【回疲一作痿疲或作四疲甚谬回迂也在去声十一队中】欧阳询如新痊病人顔色憔悴举动辛勤陆柬之如乔松倚壑野鹤盘空张旭如神虬腾霄夏云出岫逸势竒状莫可穷测释懐素如壮士防剑神彩动人而回旋进退莫不中节栁公权如深山道士脩养已成神气清健无一尘俗顔真卿如项羽挂甲樊哙排突硬弩欲张铁柱将立昂然有不可犯之色李邕如乍富小民举动崛强礼节生疎徐浩如蕴徳之人动容温厚举止端正敦尚名节体气纯白沈师如龙游天表虎踞溪旁神情自如骨法清虚杨凝式如横风斜雨落纸云烟淋漓快目周越如轻薄少年舞剑气势雄健而锋刃交加钱易如美丈夫肌体充悦神气清秀蔡襄如少年女子体态妖娆行步缓慢多饰繁花蘓舜钦如五陵少年访云寻雨骏马青衫醉眠芳草狂歌院落张友正如宫女插花媚娇对镜【镜一作鉴】端正自然别具一种娇态【海岳书评】
　　陆柬之书李嗣真续书评云如偃葢之松节节加劲而米元章云如乔松倚壑野鹤盘空并状其挺防之势尔及观冯开之家藏兰亭诗帖则又备极飘逸妍媚宛转和畅之妙挺防何足以尽之哉
　　孙防礼
　　书谱　小字千文
　　孙过庭书谱真迹亦藏韩太史家严分宜故物也无论言辞精妙尤是笔势纵横墨法清润极得右军遗法今世所二王帖皆过庭为之者前有宋徽宗渗金御题政和宣和等印元初在焦达卿敏中所上下两卷全今已缺其一【上卷亦不能全】文氏为摹刻停云馆帖中【此帖宋时已刻入石亦止一卷】
