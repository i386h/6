<!-- { "loadSidebar": true } -->
　　防米海岳临顔鲁公坐位帖　米海岳自序于古名家学之几徧故其临摹之际往往逼真此顔鲁公坐位帖元袁文清公定为海岳所临者夫鲁公平日运笔圆活清润能兼古人之长米则猛厉奇伟终堕一偏之失以孔门方之其气象真有囘路二子之别故此书则如既见孔子后欲效陋巷自乐而行三军当一队之故态时复一发于词气闲也长洲吴寛识
　　岳珂英光堂帖有米元章临智永真草千文与原本不同乃知古人临帖不论形似也珂防其后云摹临两法不同摹帖如梓人作室梁栌榱桷虽具准绳而缔搆既成气象自有工拙临帖如双鹄并翔青天浮云浩荡万里各随所至而息寳晋盖进乎此者也为之赞曰永之法妍以婉芾之体峭以徤马牛其风神合志通彼妍我峭惟妙惟肖故曰袒裼不凂夜户不启善学柳下惠莫如鲁男子
　　东坡云海岳平生篆真行草书风樯阵马沉着痛快当与钟王并行非但不愧而已【雪堂书评】
　　余尝评米元章书如快剑斫阵强弩射千里所当穿彻书家笔势亦穷于此然亦似仲由未见孔子时风气耳黄庭坚题
　　子瞻自海外归与元章书云岭海八年亲友旷絶亦未尝闗念但念吾元章迈往凌云之气清雄絶俗之文超妙入神之字何时见之以洗我积年瘴毒耶元章荅云更有知不尽处修杨许之业为帝宸碧落之游异时相见乃知也其髙自标置如此【苏米遗事】
　　徽宗尝命米芾以两韵诗草书屏风次韵乃押中字行笔自上至下其直如线上称赏曰名下无虚士【圣鉴录】米芾得能书之名似无负于海内芾于楷书篆不甚工惟于行草诚能入品以芾收六朝翰墨副在笔端故沉着痛快如乘骏马进退裕如不烦鞭勒无不当人意然喜效其法者不过得其外貌髙视濶步气韵轩昻殊未究其中本六朝妙处醖酿风骨自然超逸也昔人谓支遁道人爱马不韵支曰贫道特爱其神骏耳余于芾字亦然又芾之诗文语无蹈袭出风烟之上觉其词翰同有凌云之气览者当自得【思陵翰墨志】
　　米南宫书自得于天资然自少至老笔未尝停有以纸饷之者不问多寡入手即书至尽乃已元祐末米知雍丘县苏子瞻自州召还乃具饭邀之既至则对设长案各以精笔佳墨纸三百列其上而置馔其傍子瞻见之大笑就坐每酒一行即伸纸共作字以二小史磨墨几不能供薄暮酒行既终纸亦尽乃更相易擕去俱自以为平日书莫及也【石林避暑録】
　　米礼部行草政用大令笔意稍跌宕遂自成一家后生习米者但得其逾绳越契之风则善学柳下惠者也范成大防
　　番阳姜尧章云翟伯寿尝问米老曰书法当如何米老曰无垂不缩无往不収此必至精至熟然后能之古人遗墨得其一防一画皆昭然絶异者以其用笔精妙故也【续书谱】
　　刘后村集　米元章有帖云老弟山林集多于睂阳集然不袭古人一句子瞻南还与之説茫然叹久之以叹渠偷也戏防二首　大令云亡笔不世无行草已千年偶然遗下鵞羣帖生出杨风与米颠二集一一不可能寳晋胜坡仙苏郎不醉常如醉米老真颠郤辩颠　世米老有辩颠帖
　　朱晦翁云山谷不甚理防得字故所论皆虚米老郤理防得字故所论皆实也
　　黄鲁直书遒媚米元章书俊防薛道祖书温润徐会稽之浊在跛偃李北海之浊在欹斜跛偃之弊流而误吾坡公欹斜之弊流而为元章父子矣赵孟坚防【并米南宫外集】海岳以书学博士召对上问本朝以书名世者凡数人海岳各以其人对曰蔡京不得笔蔡卞得笔而乏逸韵蔡襄勒字沈辽排字黄庭坚描字苏轼画字上复问卿书何如对曰臣书刷字米襄阳书政如黄太史作诗之变芒角刷掠求于匮蕴川媚则蔑有其学鲁独居男子于薛道祖见之吴兴赵孟頫防【松雪斋集】
　　米南宫书神气飞筋骨雄毅而魏晋法度自整然也汉人只知程不识用兵纪律精严不知李广之无斥候为合作也【米南宫外集】
　　坡谷出而魏晋之法尽米元章薛绍彭黄长睿诸公方知古法绍彭最佳而世不传米氏父子最盛行举世学其奇怪弊流金朝而南方独盛遂有张于湖之险澁张即之之恶谬极矣伯生虞集题【道园学古录】
　　元章少时书法盖自沈傅师后始入大令之室结体超轶一用其笔意此卷元章所模王献之帖临池用功如此晚年放恣自成一家不复作此狡狯变化矣【米南宫外集】张伯雨云元章工诸体书约冩麻牋十万布在人间【书系】张谦藏米南宫帖十二册各以类次如手柬家书诗文分四类上有阅古珍玩大印乃韩侂胄之故物也
　　唐人临摹古迹得其形似而失其气韵米元章得其气韵而失其形似【襄阳志林】
　　思陵称北宋时惟米襄阳薛河东得晋人法书遗意【书系】南宫之书资学兼到故能楷法追唐行草入晋一时名贤如李蔡苏黄皆莫能及乃至诮顔柳贬旭素则过矣近日项穆徳纯纂书法雅言放斥苏米极意诋訾之当是口业报邪卒不能掩其美也
　　米公自写真世有数本一本服古衣冠曾入绍兴内府有其子友仁审定赞防云先子昔手写晋唐闲忠臣义士像数十本张于斋壁一时好古博雅移摹流传甚多至今尚有藏之者此卷自写真也一本苏养直题云米礼部人物潇散有举扇西风之兴一本唐装据案执论十七帖者上有篆书淮阳外史米元章像八字及元章自书棐几延毛子明牕馆墨卿功名皆一戏未觉负平生之句【海岳遗事】米元章浄名斋图　浄名斋记【全文不録】元符元年八月望日涟漪郡嘉瑞堂书【真迹】
　　李公麟病右手三年余始画以李尝师吴生终不能去其气余乃取顾高古不使一笔入吴生又李笔神彩不髙余以目睛面文骨髗本自天性非师而能以俟识者唯作古忠贤像也【米氏画史】
　　米南宫多游江浙间毎卜居必择山明水秀处其初本不能作画后以目所见日渐模仿之遂得天趣其作墨戏不専用笔或以纸筋子或以蔗滓或以莲房皆可为画画纸不用胶不肯于绢上作一笔今所见米画用绢者皆后人伪作米父子不如此
　　画无笔迹非谓其墨淡糢糊而无分晓也正如善书者藏笔锋如锥画沙印印泥耳书之藏锋在乎执笔沉着痛快人能知善书执笔之法则知名画无笔迹之说故古人如孙太古今人如米元章善书必能画善画必能书书画其实一事【并洞天清录】
　　米南宫山林图　光霁　晦翁　广文当日官虽冷可奈才名振世何它日君家须炙手而今聊复雀堪罗老来尚喜管城子更爱好山江上青武林秋髙晚欲雨正若此画云冥冥　三茅别有洞中天我欲山居屏世缘累行积功多蜕举玉宸欣有地行仙　绍兴戊午季春十一日书于五湖田舍　元晖　米元晖画卷以潇湘图为最余曾收之若元章卷世絶少亦未之见见此本耳观其纵横泼墨师友造化脱去画史廉纎如逹磨宗下之临济诚为古今之冠董其昌观因题【真迹】倪元镇题米南宫拜石图　元章爱砚复爱石探瑰抉奇久为癖石兄足拜自写图乃知颠名不虚得【云林诗集】王介石虎臣所藏　米老自画东山朝阳岩海岳庵图率意而写极有天趣【海岳庵面朝阳岩背焦山其侧有早来堂】后有自书海岳庵赋并五诗笔意奇絶诚佳物也至正癸卯正月廿九日文璧与士文观于张松谷家松谷乃士文泰山故予得一见【云烟过眼录】
　　植顿首再拜　云林征君侍史比辱逺贲荒寂所谓空谷闻跫然之音能不憙耶仙舟行疾弗获欵奉为愧别来极驰思兹承手诲展读良慰具审文候清谧见假米南宫海岳庵图谨授山甫卢君转达此图拙古俗眼罕识前辈尝评其画云大米造妙入无言云林胸次清旷笔意萧逺当咄咄逼真矣暇日能寄小立轴一纸否耶山房时展观如对可人率畧具复几格末由良悟唯冀顺序尽消息理不备植顿首再拜【真迹】
　　古今书画之彦求其父子济美者莫过逸少子敬思训昭道徽庙思陵元章元晖四名家然皆不能企及而翁此非渊源之无自其絶诣固难为继也如王李赵不必言即大米壮观图并诗赋一卷敷文悉力步趋尚觉有堂室之隔余可知矣此本原系云闲顾氏珍秘今在锡山华氏原系赵兰坡故物足称闲世奇琛耳
　　米南宫遗墨壮观图　芾　壮观赋　米元章登北山之宇徘徊四顾慨然而叹曰壮哉江山之观也开辟夐古逖哉邈矣帝徳所被北幽南趾王功未宣六合阻异明翳视其消长来叛从而闲起去古无章水濵莫委比世可悼晋裂汉耄披榛芟莾且代且盗岂地具而天设特资狯而附暴者乎乃物偶然而人乘以智巧尔若夫真符秉中万派朝宗稽颡纳质不黩兵锋版图入而地合氛祲朗其大同逺琛近贾千里不风鉴湛一色折苇可通其或弱吹砌鳞疾焱涌山九地出没千峯上攒如领并亘连云俱还长鲸齿巨天吴腹斑闰运未既生民道艰宜乎曹郎托词以按甲怫郁而永叹也吾每登是宇揽是土当日杲天清岚开练布邀太平君子引吴醇舞越女破千岁之长忧掷森然之万古有初登由仪再旅至甚醉而乃去也　壮观【在真州城北原上】临南山猗涉北岵抚壮势猗遗万古漫漫苍苍穹无所奕奕嶪嶪纵奇度逶迤猗前征盘礴猗后驻奋迅猗奔驶却约猗畔顾环旋猗抱卷引伸猗就旅雾释猗离掩云乘猗呼举了了猗蟾辉悒悒猗蒸雨郁郁猗阳春莽莽猗玉露爚爚猗午停翳翳猗酉去领吾侪猗并舆步却飞仙猗不遐慕癯其形猗久何苦便莫便猗遵坦路适莫适猗破心阻乐莫乐猗频防过莫莞藤猗撷芳藇　元符己卯莫春十日海岳楼中书【真迹】
　　米公晩居丹徒有山林堂今集中有诗故名其集曰山林云
　　山林堂诗　洗竹延清景培松卫岁芳好峯多漾翠嘉卉袭人香犀玉开书札龙蛇起混茫微风北牕卧真可傲羲皇楚国米芾【真迹】
　　余少收画图见奇巧皆不录以为不应如是及长官于桂见阳朔山始知有笔力不能到者向所不录翻恨不巧矣因知范至能所谓平地苍玉崛起为天下伟观第一者真非虚语也【米氏画史】
　　北梦琐言载蘧曾至岭外见阳朔茘浦山水爱之谈不容口尝谓王赞曰侍郎曾见阳朔山水乎王笑曰赞未尝打人唇绽齿折那得见之盖非贬不去也倦游录亦云桂州左右山皆平地防起竹木茂郁石如黛染阳朔县尤奇四面峰峦骈立近见钱塘人家有元章画阳朔山图真是合作【米襄阳志林】
　　米元章云伯时病臂三年予始画虽似推避伯时然自谓学顾髙古不使一笔入吴生专为古忠贤像其木强之气亦不容在伯时下矣【画继】
　　张静居题米南宫画本云古之画法不复见六朝人物留遗谱后来山水出新意二李三王差可覩洪谷之后有荆闗营丘浑雄独造古华原处士志奇崛余子纷纷何足数郭熙平逺疑有神北苑烂熳皆天真画院宣和众史集俗手姿媚非吾伦岂知南宫逈不羣一扫千古丹青尘神闲笔简意自足窈窕青山行白云黄侯黄侯安得此元气淋漓犹满纸晴牕拂拭对髙秋恍惚神游华山里生平画癖奈此何为子试作云山歌珍藏什袭子须记世间名画今无多
　　米芾字元章山水学董源天真发露怪怪奇奇子元晖畧变父法自成一家烘锁防缀草草而成不失天真也画纸不用胶不肯于绢上画临摹古画有用绢者【格古要论】
　　杜东原集题米元章画鲛人水底织冰蚕移入元章海岳庵醉里挥毫人不见觉来山色满江南观此诗则元章无绢画之说恐不然也
