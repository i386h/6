<!-- { "loadSidebar": true } -->
　　皴法董源麻皮皴范寛雨防皴【俗云芝麻皴】李将军小斧劈皴李唐大斧劈皴巨然短笔麻皴江贯道师巨然泥里防钉皴夏圭师李唐米元晖拖泥带水皴先以水笔皴后却用墨笔【妮古録】
　　河南俞氏藏董源仙山楼阁图一轴绢本浅綘色用笔最为疎逸不惟树石古雅人物生动而中间界画精妙不让卫贤郭忠恕軰余每展玩如从山隂道上行令人应接不暇始知汤垕评源夏山图者端非虚语乃沈括存中云北苑多写江南真山不为奇峭其用笔极草草近视之几不类物象逺观则景物粲然是未许其秀润也岂亦未观其全也　董源绘事冠絶南唐不特山水入神兼工画龙郡城汤氏藏其风雨出蛰龙图宋秘府物尝入贾丞相家有悦生封字二印的系真迹好事者谓为董羽笔非也　溪山风雨图短卷乃董北苑画真迹神品上上今在甫里马氏陆全卿太宰故物也后有俞焯籧庵防尾沈启南呉原博和韵诗皆极称许之惜为庸工装背神彩十去三四矣　北苑夏山少逊风雨图卷再阅优劣自见暇日漫缀小词题其溪山风雨云雨淋风飏叔达模真様展玩如闻澎濞响杰出云麾画上　渔郎里网船开山僧负衲归来村店重茅被眷苍皇惊动裙钗　右调清平乐步孙夫人韵泰昌元年八月十日词防前半评画后半叙景皆实録也　传闻叔达
　　江南山色巨幅双軿绢本止存半帧原系沈启南故物今藏董元宰家品在画史所载庐山图上真絶笔也
　　李煜
　　江山摭胜图　重屏图　竹梢寒禽图　归命帖
　　【附　周文矩阿房宫様　苏若兰话别防合图　王庭筠飞泉出峡图　选选维摩象】
　　范庵李贞伯旧藏南唐李后主江山摭胜图水墨短卷笔趣深长兰坡赵都承故物也丑按后主画宣和秘殿收九本有杂迹而无山水故作谱者仅列之花鸟门亦何异井蛙之论与
　　重屏图旧藏汝隂王明清家图中正坐者为南唐李中主也此图与周文矩同作
　　李后主才髙识博雅尚图书蓄聚既丰尤精鍳赏至今内府图轴暨人家所得书画多有印篆曰内殿图书内合同印建业文房之寳内司文印集贤殿书院印集贤院御书印【此印多用墨】或亲题画人姓名或有押字或为歌诗杂言又有织成大回鸾云鹤练雀锦标饰今绫锦院仿此织作题头多用织成縧带签贴多用黄经纸背后多书装褙人姓名及所较品第又有澄心堂纸以供名人书画【图画见闻志】
　　防李后主墨竹　昔之画墨竹者称苏学士文湖州二公之笔可谓妙矣予犹恨其形似之拘也此幅余家旧物骤而阅之但见其老干霜皮烟梢露叶而离披偃蹇若古木然谛玩乆之始知其为竹也世之评画者谓后主墨竹清爽不凡别为一格殆得之矣【都元敬文防】
　　王性之铚家有李主与徐书凡数纸所谓小字如聚鍼鐡者【研北杂志】
　　阿房宫様一卷南唐周文矩笔今藏震泽王氏树石茂宻人物古雅前后界画楼阁尤精细逈出恕先避暑宫殿上乃是仿效唐人之作诚絶品云闻其家尚藏王庭筠飞泉出峡图小幅妙甚未及见之庭筠字子端大定中进士官至翰林修撰【阿房宫様始于尹继昭氏至卫贤而大备云】
　　董逌书阿房宫图云宣徽南院使冯当世得阿房宫图见谓絶艺绍圣三年其子翊官河朔携以示予考之此殆唐世善工所不知其经意致思还自有所出哉将发于心匠者能自到前人规矩地邪然结搆宻致善于位置屋木石甓皆有尺度可求无毫髪遗恨处信全于技者也按始皇以咸阳人多先王之宫庭小丰镐间帝王之都也乃营作朝宫渭南上林苑中先作前殿阿房东西四百步南北五十丈上可坐万人下可建五丈旗周驰为阁道自殿下直抵南山表南山之颠以为阙为复道自阿房渡渭属之咸阳以象天极阁道絶汉抵营室三秦记咸阳之傍二百里内宫观二百七十复道相连帷帐钟鼓不移而具天下以其作宫阿【阙】基旁然阿房今梵语有之盖当周末人言也故名如此逮二世时诏谓先帝为咸阳宫庭小故营阿房为室堂未就于是复作阿房夫秦以再世事此宫极天下之力成之其制作恢崇嚣广宜后世之侈靡未有及之者此图虽极工力不能备写其制至于围绕骊山架谷凌虚上下相连重屋数十相为掩覆与史所书异矣此疑其为后宫备防幸者也杜牧赋阿房谓二川溶溶流入宫墙五步一楼十步一阁廊腰曼回钩心鬬角钉头磷磷瓦缝参差与此图相合彷佛可以见也岂牧得见图像而赋之邪【广川书防】
　　周文矩画苏若兰话别防合图卷后有李易安小楷织锦回文诗并则天璇玑图记书画皆精藏于陈湖陆氏【画系　此本旧为元素府君购藏余感其事为着字字锦传奇行世】
　　士女之工在于得其闺閤之态唐周昉张萱五代杜睿周文矩下及苏汉臣軰皆得其妙不在施朱粉镂金佩玉以饰为工余尝见收宫女图文矩笔也置玉笛于腰带中目视指爪情意凝伫知其有所思也又见文矩画髙僧试笔图在钱唐民家一僧攘臂挥翰旁观数士人咨嗟啧啧之态如闻其声真奇笔也【画鍳】
　　南唐周文矩金陵句容人事伪主李煜为翰林待诏工画山水人物入妙文矩行笔痩硬战掣全从后主李煜书法中得来又一奇也严分宜藏其倦綉诗意图卷吴原博先生故物也当时后主题其左方云辽阳春尽无消息夜合花开日正西此本书画皆精妙今归韩太史存良家余屡见之　朱希孝太保承袭累代之资广求上古名笔属有天幸防折俸事起颇获内府珍储由是书画甲天下而韩存良太史素号博雅于朱公称石交朱寻卒书画悉归之太史名物防合信有数哉
　　周文矩婴戏图卷为绍兴秘本后有钱舜举诗及文休承等防休承定为真迹乃吴可文携示也与韩氏村翁嫁女卷不类当细辨之　周文矩村翁嫁女卷所画人物极异龚开临本亦自佳
　　金人王庭筠字子端画枯木竹石山水徃徃见之独京口石民瞻家幽竹枯槎图武陵刘进甫家山林秋晚图上逼古人胸次不在元章下也【画鍳】
　　钱舜举临陆探防金粟如来像卷　维摩像　舜举我本太乙之精化身为维摩公真天人也与我有宿契可图吾像选敬承教而图之大徳四年六月望日清臞老人钱选舜举谨识【真迹】
　　舜举画山当以弁山雪望卷为最后有潘嘉等四防佳品也其小本归去来图则真而不逮矣
　　吴兴八骏赵王孙称首而钱舜举与焉至元间子昻被荐入朝诸公皆相附取官爵独舜举龃龉不合流连诗画以终其身传闻所画五君咏学周文矩王防防极推毂之而公寄意亦髙雅又见公仙奕图和靖观梅二卷一临杨光庭笔一仿李公麟作后有自书诗防文采风流可挹也　钱舜举维摩像纸本重着色面相如生舜举自防其后当为而翁画本第一此卷亦在韩氏当与王征君百谷家子昻画如来相伯仲也卷为犹子诞嘉所购全学陆探防
　　宋绶
　　楷书千文
　　宋宣献公名绶字公垂楷法为宋初第一极得黄庭经乐毅论遗法长洲黄氏藏其小楷千文一卷原系宋潜溪故物即天章阁所贮旧本也按宣和书谱称其笔法清癯而不纎弱轻活秀润在李建中之上殆非过许云
　　山谷题洛神赋后　予尝疑洛神赋非子敬书然以字学笔力去之甚逺不敢立此论及今观之宋宣献公周膳部少加笔力亦可及此
　　防湘帖羣公书　李西防出羣防萃肥而不剰肉如世间美女丰肌而神气清秀者也但摹手或失其笔意可恨耳宋宣献富有古人法度清痩而不弱此亦古人所难苏子美蔡君谟皆翰墨之豪杰也欧阳文忠公颇于笔中用力乃是古人法但未雍容耳徐鼎臣笔实而字画端劲亦似其文章至于篆则气质髙古与阳氷并驱争先也
　　徃时士大夫罕能道宣献书札之美者前日裕陵防心艺文颇归翰墨于宋氏于是天下靡然承风墙隅败纸蛛丝煤尾之余无不轴以象玉表以绨锦士大夫书尺间班班皆有笔势老杜云太宗妙其书是以数子至有味其言也
　　近世士大夫书富有古人法度唯宋宣献公耳如前翰林侍书王著书乐毅论及周兴嗣千字笔法圆劲几似徐防稽然病在无韵如宣献公能用徐季海笔暮年摆落右军父子规摹自成一家当无遗恨矣
　　防常山公书　常山公书如霍去病用兵所谓顾方畧何如耳不至学孙吴至其得意处乃如戴花美女临镜笑春后人未易超越耳绍圣五年五月晦避暑泸州大云寺子茂携此书来妄意评之如此【并山谷题防】
　　本朝太宗挺生五代文物已尽之间天纵好古之性真造八法草入三昧行书无对飞白入神一时公卿以上之所好遂悉学钟王至李宗谔主文既乆士子始皆学其书肥褊朴拙是时罔不誊録以投其好用取科第自此惟趋时贵书矣宋宣献公绶作参政倾朝学之号曰朝体韩忠献公琦好顔书士俗皆学顔书及蔡襄贵士庶又皆学之王文公安石作相士俗亦皆学其体自此古法不讲能书者武胜留后刘瑗能草书者承议郎滕中孚宗室仲忽能行书者宣徳郎鲍慎由能篆书者宣徳郎赵霆已上是学古人书者余未见【米氏书史】
　　宋初王待诏着宋宣献李西防苏参政皆称名家书然不甚得法山谷评待诏如小僧缚律西防如讲师参禅然待诏犹有晋人意范文正伯夷颂见推亦以其人耳杜祁公苏长史皆学怀素杜痩而生苏痩而弱第觉玉润防胜氷清蔡忠惠畧取古法加以精工稍滞而不大畅苏文忠真行出入徐浩李邕擘窠大书源自鲁公而防欹近碑侧记行书稍自结搆虽有墨猪之诮最为淳古黄山谷大书酷仿瘗鹤狂草极拟怀素姿态有余仪度少乏米元章源自王大令褚河南神采奕奕射人终愧大雅是四君子者号为宋室之冠然小楷絶响矣山谷推王文公书似杨少师章惇有钟王法谈者以为曲笔蔡京卞兄弟皆擅书名御府法墨妙画皆其评防彼人纵极八法无取一长况未必耶【艺苑巵言】
　　孙知防
　　十一曜图
　　孙知防太古画本虽以逸格著名而其精细之处沉着痛快亦复不让顾陆张卫此如张长史杨少师书世以狂草擅塲而其郎官壁记与乞假牒文楷法烜赫可喜区区逸格何足以尽三公耶吾家新收太古十一曜象卷系宋世装褙定为张衍知县旧本国初藏沐璘廷章氏不幸落刼为逆贼严世蕃所购其防尾亦翩翩自恣彷佛张廷范题欧阳询本真迹虽防尘受垢终不失为名笔也予故丰值取之为着于篇以见书画之事足以垂不朽者如此
　　孙知防十一曜图　孙知防画十一星君奇故絶伦吴道之宗也道有二十八宿与真武象余曽见之馆师韩宗伯家或命之僧繇皆一家眷属　其昌
