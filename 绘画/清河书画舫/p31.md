<!-- { "loadSidebar": true } -->
　　杨少师真迹　神仙起居法　行住坐卧处手摩脇与肚心腹通快时两手肠下踞踞之彻膀腹背拳摩肾部才觉力倦来即使家人助行之不厌频昼夜无穷数岁久积功成渐入神仙路干祐元年冬残腊暮华阳焦上人尊师处传杨凝式【押】　右杨凝式书神仙起居法八行臣米友仁鉴定真迹恭防　译文【髙宗御书五行】　杨少师书山谷比之散僧入圣其微妙可知矣殆与李太白识郭子仪同道至元戊子立春日左山商挺题　米元章云杨凝式字景度书天真纵逸类顔鲁公争坐位帖余家收楮纸上书纷披老笔王荆公少尝学之人不知也野斋新得神仙起居法一帖喜以见示野斋有美疢在两膝能依此法用工久当获奇验也至元戊子暮春既望信安留梦炎题　右杨少师神仙起居法八行南宫书史东观余论宣和书谱皆不载余验有绍兴小玺及内殿秘书诸印盖思陵故物后有米友仁审定防尾及御书译文五行按绍兴内府书画并令曹勋龙大渊等鉴定其上等真迹降付米友仁防而曹龙诸人目力苦短往往翦去前人题识此帖缝印十余皆不全是曾经剪拆者其原委授受莫可得而考也标绫上有曲脚封并悦生胡芦印是尝入贾氏盖似道柄国御府珍秘多归私家最后有商左山参政留中斋丞相防留称野斋者元翰林学士承防李谦受益号野斋居士博雅好古虞文靖诗所谓五朝文物至于今者又有广东宣慰使郭昻彦南亦号野斋而其出差后李在世祖时为应奉文字正与商留同时商又同郡人此帖必李氏物也嘉靖庚子春长洲文征明识【真迹】
　　唐末五代文章藻丽字画随之而杨公凝式笔迹独雄强往往与顔行相上下甚可怪也今世多称李建中宋宣献此二人书仆所不要宋寒而李俗殆是浪得名惟近日蔡君谟天姿既髙学识亦至当为本朝第一【东坡志林】题杨凝式诗帖　余尝评近世三家书杨少师如散僧入圣李西台如法师参禅王着如小僧缚律恐来者不能易余此论也少师此诗草余二十五年前尝得之日临数纸未尝不叹其妙【山谷题防】
　　山谷题杨凝式书云俗书喜作兰亭面欲换凡骨无金丹谁知洛地杨风子下笔却到乌丝栏【黄先生豫章别集】杨少师唐昭宗朝为直史馆宰相涉之子也朱全忠逼唐禅位涉为奉传国寳使凝式曰大人为唐宰相使国家至此不可为无过况手持天子玺绶与人虽保富贵奈千载何盍辞之涉大骇曰汝欲灭吾族神色不宁者数日全忠既簒弑凝式歴梁唐晋三朝佯狂不任事累官至太子少师其书法自顔柳以入二王之妙居洛阳延福坊每出导从舆马在前多行于后一日欲游天宫寺从者曰曷往广受寺亦从之今两寺与多寳塔院有遗像尚存近岁刘夀臣为留台于故按牍中得少师自书假牒十数纸皆楷法精絶世论少师书以行草为长误矣【邵氏闻见录】
　　半山庄台上多荆公书今不知存否荆公学杨凝式书人尠知之余语其故公大赏其见鉴【海岳名言】
　　荆浩
　　山庄图　古松图　峻峯图
　　河内荆浩博雅好古善画山水值五季多故隐于太行山之洪谷自号洪谷子着山水诀行世所制山庄图简古劲徤在李公麟上传世之珍也旧传邺都青莲寺沙门大愚尝乞画于浩寄诗以达其意云六幅故牢徤知君恣笔踪不求千涧水止要两株松树下留磐石天边纵逺峯近岩幽湿处惟借墨烟浓后浩图成亦以诗荅之云恣意纵横扫峯峦次第成笔尖寒树痩墨淡野云轻岩石喷泉窄山根到水平禅房时一展兼称苦空情其为人风流文雅如此
　　范寛师荆浩浩自称洪谷子王诜尝以二画见送题勾龙爽画因重背入水于左边石上有洪谷子荆浩笔字在合绿色抺石之下非后人作也然全不似寛后数年丹徒僧房有一轴山水与浩一同而笔干不圜于瀑水边题华原范寛乃是少年所作郤以常法较之山顶好作宻林自此趋枯老水际作突兀大石自此趋劲硬信荆之弟子也于是以一画易之收以示鉴者荆浩画毕仲愈将叔处有一轴段缄家有横披然未见卓然惊人者寛固青于蓝又云李成师荆浩未见一笔相似师闗仝则着叶树相似【米氏画史】
　　荆浩山水为唐末之冠闗仝尝师之浩自号洪谷子作山水为范寛辈之祖【画鉴】
　　董元宰寄余书云所欲学者荆闗董巨李成此五家画尤少真迹南方宋画不堪赏鉴兄幸为访之作一铭心记如宋人者俟弟书成与合一本即不能收藏聊以适意不令海岳独行书画史也【妮古录】
　　黄筌
　　临边鸾葵花图　独钓图
　　【附　徐熙踯躅海棠图　杜陵浣花醉归图】
　　黄筌写生富艳生动旷古无对予尝见其临边鸾葵花一幅花心数蜂如活又云烟过眼录载其独钓图山峯刻峭前元时在张受益处筌山水师郑防知名孟蜀间真良史也同时伪翰林学士欧阳烱尝撰蜀八卦殿壁画奇异记见之益州名画录盖边鸾之后一人而已
　　东坡与钱济明云家有黄筌画龙防起两山间阴威凛然旧作郡时以祈雨有应今夕具香灯试祷之济明虽家居必不废闵雨意可来燔一炷香否【东坡集】
　　唐人花鸟边鸾最为驰誉大抵精于设色秾艳如生其他画者虽多具有得失歴五代而得黄筌资集诸家之善山水师李升鹤师薛稷龙水师孙位至于花竹翎毛超出众史筌之画可齐名者惟江南徐熙熙志趣髙尚画草木虫鱼妙夺造化非世之画工所可及也熙画花落墨颇重中畧施丹粉生意勃然黄之子居寳居寀熙之孙崇嗣崇矩各得家学熙之下有唐希雅亦佳多作颤笔棘针之类是效其主李重光书法后有长沙易元吉作花果禽畜尤长獐猿多游山林窥援狖禽鸟之乐图其天趣若赵昌惟以傅染为工求其骨法气韵稍劣也又如滕昌祐丘余庆葛守昌崔白艾宣丁贶之徒皆得其绪余以成一家要之花鸟一科唐之边鸾宋之徐黄为古今规式所谓前无古人后无来者是也【画鉴】黄筌画古木信笔涂抺画竹如斩钉截铁至京见二幅信天下奇笔也【画评】
　　黄筌善为没骨画凡花果多不落墨惟用五彩布成其花色如初开极有生意信妙絶也噫亦奇甚矣
　　国初江南布衣徐熙伪蜀翰林待诏黄筌皆以善画著名尤长于画花竹蜀平黄筌并子居宷居寳弟惟亮皆翰林图画院擅名一时其后江南平徐熙至京师送图画院品其画格诸黄画花妙在傅色用笔极精细殆不见墨迹但以轻色染成谓之写生徐熙以墨笔画之殊草草畧施丹粉而已神气逈出别有生动之意筌恶其轧已言其粗恶不入格罢之熙之子乃效诸黄之格更不用墨笔直以粉色图之谓之没骨图尤工与诸黄不相下筌等不复能瑕疵遂得齿院品然其气韵皆不及熙逺甚【笔谈】
　　画花赵昌意在似徐熙意不在似非髙于画者不能以似与不似苐其髙逺盖意不在似者太史公之于文杜工部之于诗是也【谈艺】
　　徐熙浣花醉归图旧在夏文振氏见图绘寳鉴可考花鸟以徐熙为神黄筌为妙【米氏画史云黄筌画不足收易摹徐熙画】
　　【不可摹】
　　宣和帝次之赵昌为品之下熙画世不多有余向见其踯躅海棠一轴宣和秘府故物足称神品追忆万厯乙巳冬日有客以祐陵梅花鸜鹆求售上有御题玺记笔法痛快神彩如生定在黄徐堂庑间也闗仝【仝一作穜】
　　仙游图　夏山欲雨图
　　张伯起自言少时颇有画癖购藏闗仝仙游图行卷甚奇米海岳故物也真赏等印具存【其先出丁相家亦见徳隅斋画品】笔法淳古渐近自然正如太羮酒不以饤饾为工者相传仝平生不善画人物多求胡翼为之【此后世画人合作之始】
　　闗仝人物俗木石出于毕宏有枝无干
　　苏舜钦子美家有毕宏一幅山水奇古题数行云笔势凶险是也
　　沈括收毕宏画两轴一幅上以大青和墨大笔直抹不皱作柱天髙半峯满八分一幅生向下作斜凿开曲栏约峻峰崕一瀑布落下两大石塞路头不作圆平生半腰云遮下迹石数块一童抱琴由曲栏转山去一古木卧倚石奇古沈贵秀日见之及居润问之云已易与人竟不再出至今常在梦寐【米氏画史】
　　仙游图唐闗仝所作故相国丁公印章在焉仝画山水入妙然于人物非工每有得意者必使胡翼主人物此图神仙翼所作也大石丛立矻然万仞色若精铁上无尘埃下无粪壤四面斩絶不通人迹而深岩委涧有楼观洞府鸾鹤花竹之胜杖履而遨游者皆羽毛飘飘若仰风而上征自非仙灵所居而何石之并者左右视之各见其圆鋭长短逺近之势石之坐卧者上下视之各见其方圜广狭薄厚之形笔墨畧到便能移人心目使人必求其意趣此又足以见其能也【徳隅斋画品】
　　关仝雾鎻山关图差嫩是蚤年真迹在京师人家【画鉴】长安关仝画师荆浩而源出毕宏晩负出蓝声价喜作秋山寒林渔市山驿使夫观者怳疑身在防桥风雪中闻猿三峡不复知有尘俗状葢一时之絶云仝之为画脱畧毫楮笔愈简而气愈壮景愈少而意愈长深造古淡如诗中渊明琴中贺若非碌碌画工所能及也【画系】关仝山水下笔辣甚锡山顾氏藏其夏山欲雨图小帧一名谿山林木上有天厯之寳苍古简淡云物粲然也又琅琊王冏伯亦尝购得山水一本树石极粗皴法疎逸不知果为关画否耳
　　关仝工于枯木笔粗李成妙于寒林笔细粗者竟当让细亦定论也向见仝画袁安卧雪短卷笔意简逺所谓不恨臣无二王法亦恨二王无臣法者
　　释贯休
　　大阿罗汉图　楷书心经
　　【附　王齐翰勘书图】
　　寒山寺僧世传释贯休大阿罗汉一卷原系贾师宪故物笔迹狂逸树石幽奇前有明昌题识后有乔氏印记周公谨鲜于伯防题名左方连亚栖草书赞文一篇则后人配上者非其故也【伪翰林学士欧阳炯有禅月大师应梦罗汉歌见益州名画录】
　　贯休自题十六罗汉象　信州懐玉山十六罗汉广明初于登髙安和送十身西岳贯休作以干宁初冬孟十三日于江宁再续前十本相去已十六年　峕景昭禅人自【阙】来见请当年将归懐玉【真迹】
　　与大觉禅师琏公　人至辱书伏承法候安裕倾向倾向昨奉闻欲舍禅月罗汉非有他也先君爱此画私心以为舍施莫如舍所甚爱而先君所与厚善者莫如公又此画颇似灵异累有所觉于梦寐不欲尽谈嫌涉怪尔以此益不欲与俗家收藏意只如此而来书乃见疑欲换金水罗汉开书不觉失笑近世士风薄恶动有可疑不谓世外之人犹复尔也请勿复谈此某比乏人可令赍去兵卒之类又不足分付告吾师差一谨干小师赍笼杖来迎取并古佛一轴亦同舍也钱塘景物乐之忘归舍弟今自陈州得替当受东南幕官冬初恐到此亦未甚的诗笔计益老健或借得数首一观良幸到此亦有拙恶百十首闲暇当录寄也【东坡全集】
　　似道留心书画家藏名迹多至千卷其宣和绍兴秘府故物往往乞请得之今徐烜赫名迹载悦生古迹记者不录苐录其稍隐者着于篇　法书　崔瑗临史游急就章　王廙仲春帖　王导省示帖　卫恒往来帖王徽之至节帖　王珣三月帖　张翼舅氏帖　王蒙余杭帖　张翰思乡帖　孔琳之日月帖　谢灵运古诗帖　梁武帝异趣帖　王筠至节帖　萧思话奏事帖　王僧防陈情帖　蔡景厯寂然帖　陆缮稽古帖唐代宗守岁诗　裴行俭千文　李阳冰篆书心经李白乘兴帖　徐峤之天童经　杜甫秋日防府咏
