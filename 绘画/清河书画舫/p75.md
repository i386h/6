<!-- { "loadSidebar": true } -->
　　东冈草堂图者倪清閟蚤年笔也作于戊寅七月时年三十有八耳其题语凡三十字絶不类盛年之笔故楷法尚未成就乃是写赠希贤髙士者草亭中人物有二面部衣纹极细自非秋林野兴之比本身上有张天雨题咏参笺上有杜琼呉寛杨循吉三诗原系周原已故物转入刘廷美斋中树石髙古人物秀雅真剧迹也近归溪南呉氏闻其家尚有汀树遐岑小幅呉淞山色大轴并是元镇极品未及见之至今尚在梦想
　　倪元镇秋林野兴图咏　余既与小山作秋林野兴图九月中小山擕以索题忆八月望日经锄斋木犀盛开因赋下韵今年自春徂秋无一日有好兴味仅赋此一长句録左方　政喜秋生研席凉卷帘微露净琴张林扉洞户发新兴翠雨黄云笼远床竹粉因风晴靡靡杉幢承月夜苍苍焚香底用添金鸭落蕋仍宜副枕囊己卯秋九月十四日云林生倪瓒　今年嵗在甲午冬十一月余旅泊甫里南渚陆益徳自呉松归擕以相示葢藏于其友人黄君允中家余一时戏写此图距今十有六年矣对之怅然如隔世事也瓒重题其左而还十九日　晻霭生清晖空照秋影遐眺修亭虚一览心已领陆继善【真迹】
　　右画草亭中作人物二亦自佳所惜纸敝墨渝不称神明焕然耳或云倪迂生平不画人仅龙门僧荆蛮民二幅有之恐未必然　按此图与东冈草堂仅隔一嵗何得书法相悬若此
　　越石舟中瞻对着色僦居城东图是云林絶品为之喜而不寐追忆昔年曽于王百谷半偈庵中获观李易安一翦梅词真迹系清閟阁旧物欣然防心敬步元韵填成一阕以志之玉峯张丑广徳书　生怕寒蝉碧树秋远访云林天际归舟城东山色画无俦【僦得城中二畆居云林诗也时髙进道寓玉山之真义与顾阿瑛为隣写图奉赠云】坐对心飞故国楼【画图寄到玉山居良琦诗也丑本玉山人浮居娄水读诗感叹故有此结】　还羡双谿解北流泛览山隂【山隂丘壑图亦为云林生笔】销释牢愁凌云健笔果清幽二士题头十倍龙头【蓻林旧有画状元之目故以龙头为喻】峕庚申人日
　　云林作画惜墨如金至无一笔不从口出故能色泽腻润后人刻意摹拟虽形体畧同其精神终不及也
　　张伯雨题倪迂画云无画史纵横习气予家有此帧又其自题师子林图云予此画真得荆闗遗意非王辈所能梦见也其髙自标置如此又顾谨中题倪迂画云初以董源为宗及乎晚年画益精诣而书法漫矣葢迂书絶工致晚乃失之而聚精于画一变古法以天真幽淡为宗要亦所谓渐老渐熟者若不从北苑筑基不容易到耳纵横习气即黄子久未防幽淡两言则赵呉兴犹逊迂翁其胸次自别也【画説】
　　张云门古木顾定之疎篁小幅而杨鐡崖题之足称三絶向后倪元镇骈纸右方为添秀石连络树头竹叶兼题识淋漓大竒
　　越石又示云林雨后空林生白烟大幅戊申三月五日为周拙逸作纵横满纸层叠无穷且设色脱化较城东水竹居小景尤觉渐近自然当为迂翁晚年第一名品本身后有张雨袁华陆颙周南老题咏其钱仲益顾禄王达张枢等绢素诗头亦楚楚可爱生平所见倪画此其指不多屈者矣【越石为人有才无行生平専以説谝为事诈伪百出而颇有真见余故误与之游亦鸡鸣狗盗之流亚也】
　　倪迂画在胜国时可称逸品昔人以逸品置神品之上厯代惟张志和卢鸿一可无愧色宋人内米襄阳在蹊迳之外马和之超格律之中余皆从陶铸而来元之能者虽多然率承宋法稍加萧散耳呉仲珪大有神气黄子久特妙风格王叔明奄有前规而三家未洗纵横习气独云林古淡天然米痴后一人而已【秘笈】
　　倪云林清閟阁所藏　王大令洛神十三行　陶隐居画版帖　僧智永月仪帖　禇河南楷书千文　张长史秋深帖　米南宫宝章待访録　赵承防小楷过秦论　张僧繇星宿图　呉道子释迦降生像　常粲佛因地图　荆浩秋山　李成茂林逺岫　董北苑河伯娶妇　李公麟三清图　米南宫海岳庵图　马和之小雅六篇图　右方一册十五卷乃公朝夕展玩者也【清閟目録】
　　赏鉴书画要诀古今不之秘大都有四特为拈出书法以筋骨为神不当但求形似画品以理趣为主奚可徒尚气色此其一夷考宣和绍兴明昌之睿赏弗及宝晋鸥波清閟之品题举一例百在今犹昔此其二只有千年纸曽无千嵗绢收藏家轻重攸分易求古净纸难覔旧素绢展玩时真伪当辨此其三名流韵士竞以仿效见竒取重通人端在于此俗子鄙夫専以临摹藏拙遗讥有识岂不由兹此其四是故善鉴者毋为重名所骇毋为秘藏所惑毋为古纸所欺毋为搨本所误则于此道称庶几矣
　　丑按元镇卒于洪武甲寅冬叔明卒于洪武乙丑秋在其后十有一年而画本流者元镇较叔明稍伙良由笔法烦简不同故也近阅张无为天师所赠周链师鹤林之图用洪武壬午秋署名乍对似属后人伪题而不知永乐正位诏以建文四年通为洪武之嵗葢实当时追叙岂为欵耶
　　补遗
　　髙克恭
　　髙士安字彦敬回鹘人居官公暇登山赏览故湖山秀丽云烟变灭蕴于胸中发于毫端自然髙絶其峯峦皴法师董源云树学米元章品格浑厚元朝第一名画也
　　髙尚书夜山图　万松岭畔中秋夜况是楼居最上方一叚江山果竒絶却看明月似寻常髙克恭为公畧作敬题彦敬郎中为公畧年兄所作夜山图　髙侯胸
