<!-- { "loadSidebar": true } -->
　　题右军乐毅论后　乐毅论者真书第一梁世模出天下珍之自萧阮之流莫不临学陈天嘉中人得以献文帝帝赐始兴王王昨收禁中即以见示吾昔闻其妙今覩其真阅玩良久匪朝伊夕始兴薨后仍属废帝废帝既没又属余杭公主以前王所重恒加宝爱陈世诸王皆求不得及天下一统四海同文永处处追寻累载方得此书刘运公特尽神妙其间书误两字不欲除遂雌黄治定然后用笔陶贞白云大雅吟乐毅论太师箴等笔力妍媚纸墨精采斯言得之矣智永记【法书要録】题乐毅论后　予尝戏为人评书云小字莫作痴冻蝇乐毅论胜遗教经大字无过瘗鹤铭官奴作草欺伯英随人作计终后人自成一家始逼真然适作小楷亦不能摆脱规矩客曰子何舍子之冻蝇而谓人冻蝇予无以应之固知书虽棊鞠等伎非得不传之妙未易工也【山谷题防】
　　晋右将军王羲之书乐毅论贞观六年十一月十五日中书令河南郡开国公臣褚遂良奉勅审定及排类贞观时令褚遂良定右军书以乐毅为真书第一遂摹六本赐魏征等此其一也【戏鸿堂帖】
　　王羲之书旧传唯乐毅论乃羲之亲书于石其他皆纸素所传唐太宗裒聚二王墨迹惟乐毅论石本其后随太宗入昭陵朱梁时耀州节度使温韬发昭陵得之复传人间或曰公主以伪本易之元不曾入圹本朝入高绅学士家皇祐中绅之子高安世为钱塘主簿乐毅论在其家予尝见之时石已破缺末后独有一海字者是也其家后十余年安世在苏州石已破为数片以铁东之后安世死石不知所在或曰苏州一富家得之亦不复见今传乐毅论皆摹本也笔画无复昔之清劲羲之小楷字于此殆絶遗教经之类皆非其比也【笔谈】乐毅论智永防云梁世摹出天下珍之其间书误两字遂以雌黄治定然后用笔今世无此改误两字本流传余于杭州天竺僧处得一本上有改误两字又不缺唐讳是梁本也【米氏书史】
　　防乐毅论　乐毅论纵横驰骋不似小字瘗鹤铭法度森严不似大字此后世作者不可仰望也庚申重九陆游书【渭南集】
　　原石乐毅论　茂实府君购得一本笔法清劲高古较唐宋摹刻字形防小一倍后归之大兄矣　癸巳首春下澣从严和宇许见王麟洲所藏阁帖墨色如漆完整若新每卷首下有臣王着摹四字钟繇书内多戎路帖一叚凡吾平生所见宋搨阁帖中少有糢糊不清处此中丝毫无阙信是希世之宝后收藏印章内如苏沧浪米元章诸名人多有之又有成国公朱希忠及我朝诸名家俱备有印记独王氏兄弟好题防而此帖独无不审何故漫为识之【故剑编】
　　王右军眠食帖　羲之顿首昨得书问明尹尚复缀缀既不能眠食深忧虑悬吾情至不能不委防故不差右王右军眠食帖真迹世之博古之家所收王帖仆亦畧见之如此帖章草奇古雄强精神逼人指不可再屈也至元丙戌十一月朔大梁赵孟頫为冲宾员外防右军云吾书比之章草犹当鴈行观此乃知右军之言诚为过谦其余则子昂説法已竟不须重説偈言也鲜于枢　眠食帖章草诚与卫索争衡矣西溪老人书至元戊子人日　王大将军眠食帖字数虽不多而古意具在观于此者自应作贞观太平时千金之购共看具眼则山阴自誓之文不孤矣海粟冯子振【真迹　孙氏法书抄】此即右军豹奴帖之半耳后人见有眠食二字遂题若赵若冯皆一代伟人不知何以亦有此误耶此帖今藏南桥范氏予亲见之绢上书也

　　清河书画舫卷二上
　　钦定四库全书
　　清河书画舫卷二下
　　明　张丑　撰
　　晋
　　王献之
　　鸭头丸帖　奉书帖　冠军帖　中秋帖　送梨帖　乞假帖　洛神十三行　渥洼马图
　　大令书法如丹穴凤舞清泉龙跃精宻渊巧出于神化而其遗墨絶少考之米氏书史宝章待访録自可槩见所载中秋一帖向在檇李项氏观之或曰非真迹也其后防尾郤胜
　　王献之字子敬羲之第七子也官至中书令清峻有美誉而高迈不羁虽闲居终日容止无倦色风流蕴借为一时之冠尝与兄徽之操之俱诣谢安二兄多谈鄙事独献之寡黙颇事名理客问安王氏兄弟优劣安曰小者佳且谓吉人之辞寡小者其得之葢献之七八歳时固自不凡方学书次羲之宻从其后掣其笔不得于是知献之他日当有大名后其学果与羲之相后先尝书壁为方丈大字羲之甚以为能桓温命书扇笔误落因画作乌駮防牛甚妙初谢安请为长史太元中新起太极殿安欲得献之书榜而不敢遽言乃语韦仲将题凌云台事献之知其防乃正色曰仲将魏之大臣宁有此事使其若此知魏徳之不长安遂已为当时器重如此献之初娶郗昙女离婚后尚新安愍公主无子唯一女后立为安僖皇后后亦善书初羲之与郗昙论婚书云献之有清誉善书咄咄逼人则知羲之深自许可非徒语也尝书乐毅论一篇与献之学后题云赐官奴即献之小字献之所以尽得羲之用笔之妙论者以谓如丹穴鳯舞清泉龙跃精密渊巧出于神智而王僧防乃曰羲之书江左中朝莫有及者献之逺不及父而媚趣过之然僧防之论特是春秋责备之法也献之自谓年二十有四游名山闲有授其五百七十九字者初得此书日习之未经一周形容髣髴又尝书南郊祭板其字画入木七分然语类不经故学者无传献之虽以称而草书所得特为多焉今御府所藏八十有九　草书洛神赋　侍中帖　马侍御帖　裴员外帖　裴九
　　帖　崔十九帖　二妹帖　从子帖　左髀帖　肾气丸帖　服油得力帖　铁石帖　八月帖　十二月帖秋冷帖　秦中帖　东阳帖二　东县帖　丹阳帖南阳帖　江州帖　广州帖二　东山帖　下山帖防亭帖　慰意帖　转胜帖　奉别帖　晚际帖
　　知汝帖　久达帖　皆佳帖　当语帖　潜处帖　来迟帖　胜常帖　前书帖　昼夜帖　安石帖　庆等帖　数日帖　逺书帖　二告帖　事后帖　西问帖复面帖　法愿帖　相送帖　处分帖　奉书帖
　　欲发帖　章草　七月帖　跨州帖　量力帖　真书洛神赋【不完】丙舍帖　行书　黄门帖　李参军帖仲宗帖　荐王徳祖帖　府君帖　阿姑帖　阿姨
　　帖　贤弟帖　斁奴帖　外甥帖　吾贤帖　诸帖内帖　东园帖　鸭头丸帖　地黄汤帖　都邑
　　帖　鄱阳帖　山阴帖　安西帖　吴兴帖　冠军帖二　鹅羣帖　进退帖　体中帖　授衣帖　思恋帖如意帖　古诗帖二【宣和书谱】
　　大令真迹　鸭头丸故不佳明当必集当与君相见【真迹】
　　今皇帝天藻飞翔雅好书法每擕献之鸭头丸帖虞世南临乐毅论米芾文赋以自随董其昌闻之中书人赵士桢言如此因考右军曽书文赋褚河南亦有临右军文赋今可见者赵荣禄书耳【妮古録】
　　献之少时学书逸少从其后取其笔而不得知其长必能名世仆以为不然知书不在笔牢浩然聴笔之所之而不失法度乃为善逸少所以重其不可取独以其小儿子用意精至猝然掩之而出其不意也【东坡题跋】虞世南与褚登善　贤兄处见临乐毅论便是青过于蓝欣忭无已数愿学耳世南近臂痛废书不堪覼缕也虞世南呈【古尺牍】
　　书右军文赋后　余在黔南未甚觉书字绵弱及移戎州见旧书多可憎大槩十字中有三四差可耳今方悟古人沈着痛快之语但难为知音耳李翘叟出褚遂良临右军文赋豪劲清润真天下之竒书也
　　跋古法帖　昨遂不奉恨深帖有秦汉篆笔中令自言故应不同真不虚尔中令书中有相劳苦语极佳读之了不可解者当是牋素败逸字多尔观其可读者知其尔耳米芾元章专治中令书皆以意附防解説成理故似杜元恺春秋癖邪
　　题绛本法帖　王中令人物髙明风流宏畅不减谢安石笔札佳处浓纎刚柔皆与人意防贞观书评大似不公去逸少不应如许逺也　王令翰墨了无俗气平原尘土中夜开此书如临深登髙脱弃鞿络鱼鸟皆得人意妙处【并山谷题跋】
　　世传王子敬帖有黄柑三百颗之语此帖乃在刘季孙家景文死不知今在谁家矣韦苏州有诗书后欲题三百颗洞庭须待满林霜葢苏州亦见此帖也余亦尝有诗与景文云君家子敬十二字气压邺侯三万籖刘季孙景文子也慷慨竒士博学能诗仆荐之得隰州以没哀哉尝有诗寄仆四海共知霜髩满重阳能插菊花无死之日家无一钱但有书三万轴画数百幅耳【东坡志林】
　　晋太宰中书令王献之字子敬十二月帖黄麻纸辞云十二月割至否中秋不复不得想未复还恸理为即甚省如何然胜人何庆等大军下一印曰铎书是唐相王铎印后有君倩字前有绢小帖是褚遂良题曰大令十二月帖此帖运笔如火筯画灰连属无端末如不经意所谓一笔书天下子敬第一帖也元与快雪相连苏太简家物上有国老才翁子美题跋云卤僧守一所藏先令以命服得之子美子激字志东与余分藏以书画宝玩易之【米氏书史】
　　王献之苏氏宝帖赞【并序】　右苏氏宝帖故连右军快雪时晴帖元丰甲子获于子美子志东探元子国老孙也印二分在快雪帖合缝四角亦有褚氏印崇宁元年五月十五日易防时甘露下吾家宝晋斋碧梧廿本猗太宰秀当代灵襟疎冲韵迈一笔落两行带云龙廷走百怪惊电掣断兕快盘偃蹇意无在藐百川防北海人那知冠千载【寳晋英光集】
　　防十二月帖　襄阳米芾家藏法书经梁唐御府歴代赏鉴之家之有绪　芾【戏鸿堂帖】
　　王献之送梨帖云今送梨三百颗晚雪殊不能佳上有黎干黎氏印所谓南方君子者防尾半幅云因太宗书卷首见此【两行】十二字遂连此卷末若珠还合浦剑入延平太和二年三月十日司封员外郎栁公权记后细题一行曰又一帖十二字连之余辩乃右军书云思言叙卒何期但有长叹念告公权误以为子敬也缝有贞观半印世南孝先字防孝先是本朝王曾丞相字刘季孙以一千置得余约以欧阳询真迹二帖王维雪图六幅正透犀带一条研山一枚玉座瑚一枝以易刘见许王诜借余研山去不即还刘为泽守行两日王始见还约再见易而刘死矣其子以二十千卖与王防唐太宗窃类子敬公权能于太宗书卷辩出而复误连右军帖为子敬公知书者乃如此其防冯氏西升经唐经生书也乃谓之褚书者同也葢能书者未必能鉴余既防定之苏子瞻于是题诗曰家鸡野鹜同登爼春蚓秋蛇总入奁君家子敬十二字气压邺侯三万籖葢以晋史太宗赞贬子敬也然唐太宗力学右军不能至复学虞行书欲上攀右军故大骂子敬耳子敬天真超逸岂父可比也【米氏书史】
　　防羲献帖　栁诚悬得大令之书于太宗卷首连于大令之后可以鉴矣复得右军两行反谓又一帖是误以羲之为献之又尝见防冯当世西升经实非阎褚能书未必能别犹欧虞之于唐以书名天下而不任识书魏郑公无书名乃同褚遂良为贞观书证凡经贞观收者后世以为无伪识者以此为鉴癸未玉堂竹斋太常博士米芾记【宝晋英光集】
　　与刘泾　元日明窻焚香西北向吾友其永懐可知展文皇大令阅不及他书临写数本不成信真者在前气焰慑人也【山林集】
