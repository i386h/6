<!-- { "loadSidebar": true } -->
　　米南宫云唐模右军四帖一幅有裹鲊字薛道祖所收命为裹鲊帖两幅是冷金硬黄一幅是楮薄纸右军暮年更妙帖也薛以刻石因赞其后曰右军为书暮年更妙裹鲊既出众帖咸少葢其暮年纵心所造开元珍藏洪文秘奥崇嗣与钦鉴赏同好龙凤腾仪日星垂耀陈雷不嗣隐如雾豹清閟于归是则是效所谓唐模四帖裹鲊之外则安善道意服食三帖【米襄阳志林】
　　右遗教经相传云羲之书伪也葢唐世写经手所书唐时佛书今在者大抵书体皆类此苐其精粗不同尔近有得唐人所书经题其一云薛稷一云僧行敦书者皆与二人他所书不类而与此颇同即知写经手所书也然其字亦可爱故録之葢今士大夫笔画能髣髴乎此者鲜矣【集古録】
　　山谷评释长沙法帖内一欵云十七帖者必多临本永禅师及虞世南褚庭诲临写皆不甚远故世有数本皆不同此帖全是庭诲笔意如雄蜀都以下似拙工写真但神痴耳【山谷题防】
　　董逌书十七帖云逸少自谓吾书比钟繇当抗衡比张芝草犹当鴈行后世论者或异其説至唐然后无异辞信谓其书定出钟张右而来者不复有议庾肩吾以芝为工夫第一谓繇天然第一而逸少工夫不及张天然过之天然不及钟工夫过之然尝考之芝临池学书池水尽墨繇卧画穿被于工夫至尽不可谓后于逸少也今观其书卓荦天成者葢逸少所能其谓积学而至者恐不得笔力妙处观十七帖者当以是求之【广川书防】唐临十七帖并邓文原以下九防在长洲李氏某尝敬阅时乙未嵗嘉平八日也
　　名帖曾经刻石者幸遇真迹入手恐属名人临仿尤当加意细较勿漫然许可也
　　唐临十七帖防　此唐人书无疑得子昂补完遂成全物当与苏子美补怀素自叙同一珍秘视朱繇为道元者异矣邓文原　临书如九方臯相马遗其黄笔意洞逹妙在转折若拘然位置不复有神韵矣唐临十七帖较阁本多异此卷纸品墨色真数百年物宋惟苏才翁米襄阳得此妙解能书者必能深辩袁桷　观补者之难能则知临者之不可及观临者之不可及则想像所临者如飞仙神龙之不可测识矣桷又题　此特唐人所模搨其笔意沉着已如此不可及况真迹耶杨载松雪补书固不逮唐人然风气自可相较恨不及见
　　青李来禽真迹与此临本又当何如耳张雨　松雪翁负书名于当世然八法回斡之际真不愧古人观唐人所摹帖不完处数行但神采沉着处知公不逮古人多矣观者粲然奚待赘述虽然渡江以来二百余载鲜能与公并驾者后此以往又未审孰能继之临风慨叹陆行直　右唐模王右军司州等三帖用笔沉着转折圆熟自欧阳法中来至其妙处从容中道诚书家所不可无也吴兴赵翰林补其不足前人已评之故不论平原陆友仁好论书座中见此帖谓杨汉公所临良是柯九思　吴兴赵文敏公以书法称雄一世观其手补唐人所临右军司州瞻近汉时三阙帖殆如叔敖优孟虽神采无渺茫之殊见者当未易辩也项炯　右十七帖其唐人所临本沉着清劲葢未易得闲缺数行而吴兴赵松雪补之好事者所收阙其三帖自诸从并数有问至不信其告于是博采之而三帖复得于戴氏厚甫之家宛然为完卷此岂偶然也哉神物离合固自有时不翅干将之与莫邪也邵君文伯好古博雅一旦得其全于购求分散之余足以知其嗜好之笃幸宝藏之蒋堂【真迹】右唐中书令河南公褚遂良字登善临晋右将军王羲之兰亭宴集序本朝丞相王文恵公故物辛未嵗见于晁美叔斋云借于公孙辛巳嵗购于公孙巘黄素两幅至欣字合缝用证摹本僧字果徐僧权合缝书也虽临王帖全是褚法其状若岩岩奇峰之峻英英秾秀之华翩翩自得如飞举之仙爽爽孤鶱类逸羣之鹤蕙若振和风之丽雾露擢秋干之鲜萧萧庆云之映霄矫矫龙章之动彩九奏万舞鹓鹭充庭锵玉鸣珰窕合度宜其拜章帝所留赏羣贤也至于永和字全呈其雅韵九觞字备着其真标浪字无异于书名由字益彰其楷则若夫临仿莫称于魏薛赏别不闻于欧虞信百代之秀规一时之清鉴也壬午四月二十二日宝晋斋舫手装襄阳米芾审定真迹秘玩【真迹】
　　防褚摹右军兰亭燕集序　右米姓秘玩天下兰亭法书第一唐太宗既获此书命起居郎褚遂良检校冯承素韩道政赵模诸葛正汤普彻之流模赐王公贵人着于张彦远法书要録此轴在苏氏题为褚遂良橅观其意易改误数字真是褚法皆率意落笔余字皆钩填清润有劲秀气转折毫铓备尽与真无异非深知书者所不能到世俗所収或肥或瘦乃是工人所作正当以此本为定　赞曰　熠燿客星岂晋所得养器泉石流腴翰墨戏着谭标书存马式郁郁昭陵玉盌已出戎温无类谁宝真物水月非虚移模夺质绣缫金鐍瑶机锦綍猗欤元章守之勿失　壬午闰六月九日大江济川洲亭舣宝晋斋艎对紫金浮玉羣山迎快风销暑装【山林集】题永徽中所橅兰亭叙　后题云永徽去贞观不远得真为最　永和九年暮春月内史山阴幽兴发羣贤题咏无足珍叙引抽毫取奇札好之写来终不如神助留为后世法二十八行三百字模写虽多谁定似昭陵竟发不知归尚有异形终可倚彦远记模不记褚要録班班有名氏后生有得苦求高俗説纷纷那有是【宝晋英光集】题唐模兰亭　褚模禊帖米元章谓褚的笔非也既称勾填清润又云以意改易数字未有双钩廓填而意易者葢唐人于河南临本上加双钩耳虎儿实知之不欲矫其父误谩定为诸葛正等于赐本双钩又非也正当作贞宋人避其庙讳故余始谓能辩陈家本作于定国耳今乃能于米家本作董狐书毕不觉一笑喷笋满案世贞题【弇州山人四部稿】
　　山谷论作字云晁美叔尝背议予书唯有韵耳至于右军波戈画一笔无也有附予者传若言于陈留予笑之曰若美叔书即与右军合者优孟抵掌谈説乃是孙叔敖耶往尝有丘敬和者摹仿右军书笔意亦润泽但为绳墨所缚不得左右予尝赠之诗中有句云字身藏颖秀劲清问谁学之果兰亭大字无过瘗鹤铭晚有石崖颂中兴小字莫作痴冻蝇乐毅论胜遗教经随人作计终后人自成一家始逼真不知美叔尝闻此论乎南昌黄鲁直书【豫章黄先生全集】
　　题成都石本兰亭集序云宝月刻兰亭序东坡居士为赞于后葢子由得于中山旧石故今所摹独传二蜀中州人或未知也余观世所传兰亭书虽众其搨摹皆出一本行笔时有异处系当时摹书工拙惟秘阁墨书稍异更无气象可求知后人所为不足尚也贞观中诏令汤普彻搨兰亭赐梁公八人而普彻亦窃搨出外以传其书众播普彻自能书识逸少笔意故虽摹搨自到极处逮褚河南欧阳率更临兰亭则自出家法不复随防画也兰亭真本世不复知普彻典刑犹有存者今所传皆本于此中山者葢其一也【广川书防】
　　防定武兰亭序　王右军禊饮序草号称最得意书宋齐以来似藏在秘府士大夫间未闻称述岂未经大盗兵火时葢有墨迹在兰亭右者及萧氏宇文焚燬之余千不存一永师晚出所见妙迹唯有兰亭故为虞褚辈道之所以太宗求之百方期于必得其后公私相盗今竟失之书家晚得定武石本葢髣髴存古人笔意耳【山谷题防】
　　思陵御劄　闻知防稽县向子固有褚遂良所临兰亭后有米芾题识卿可取来欲一阅之十四日付孟庾【米襄阳志林】
　　防毛仲益所藏兰亭序　龙乗云气而上天凤凰翔于千仞吾见旧定本兰亭其犹龙凤邪庆元丁已十一月二十日笠泽陆游务观书【渭南集】
　　五字不损本定武兰亭序一卷元初藏谭崇文许有寅亮元章等题名张仲寿赵孟頫袁桷诸贤防尾相传欧阳率更所橅墨花满面真希世之宝也
　　定武兰亭【五字不损本】　熙宁丁巳十一月廿一日寅亮存存斋同览　元丰二年已未元日贯通彭恵廸张观国米芾元章同观　寅亮勤中孟坚冲道信同观元祐丙寅三月十六日鄞崇法院　定武禊帖凡阅五本矣余皆曾模今观此卷当居诸本之右下笔临写自能知之必以余言为不妄也时皇元大德乙巳嵗嘉平望前三日畴斋题于自怡轩　阅三年重模时清明前五日也畴斋　至大己酉十一月廿二日再观因对临一本赠月江学士时年五十八嵗矣不知自此后当写防百本散落人间也　右军书传世者兰亭为第一兰亭刻本唯定武为第一然柯条枝叶蔓延而未已求其自本自根为定武真刻者余生六十有四又南北往来行防万里仅见两三本耳一在叔固丞相宅即族兄子固所藏一在家弟房近自吴兴携来都下见与一在谭崇文许三本皆无小异余所得苦为蠧所损叔固者因水渰糜溃字画小昏唯谭公所藏纸墨完整神明焕然当为三本之甲云延祐四年嵗在丁巳十月廿四日谭公携此过余大都咸宜坊寓舍因书其后吴兴赵孟頫子昂同观者巴西邓文原善之家弟孟吁子俊云间王一初后学刘致拜手观　肃观此本殆犹游鱼弄新姿老鹤铩晴翮精神具足飘摇于纸墨之外见者鼔舞如见右军于茂林脩竹间也防稽袁桷书　至治改元正月快雪时晴与贡待制奎同观元明善谨记　至顺癸酉六月廿六日崔御史濬尹郎中彬同观岳至记　麒麟凤凰不常有于世然识不识者皆知为祥禽瑞兽何哉岂以其不常有于世而然耶兰亭真迹自入昭陵士之愿见者已不啻乎麒麟凤凰之不常有于世矣京师惟谭昭文公所藏定武刻本众称最善兹由叔父崇文公假至斋馆捧玩弥日嗟哉神物希世所有谨识嵗月以归至治元年三月既望番阳吴善防　兰亭真迹入昭陵后为温韬所发不知散落何所次则唐名公欧褚冯赵诸葛所临者至今闲有一二亦不多见也惟定武所刻好事之家时得见之观月江学士所收本当为余平生所见者之冠精神完备墨色如新而湍流带右天五字不损诚为奇帖昔人谓仰之针眼殊之蟹爪列之丁形是三者皆可以人力为苟得右军笔意虽无此三者不害其为善模写矣山谷云此帖无一字一笔不可人意或肥瘦失真亦自成妍要各存之以心防其妙处此真能观书者也余于此帖十年间四临摹矣每一书而人加老尚恨书法未能超诣古人妙处加我数年期于增进必有可观者焉延祐改元闰三月晦前二日钱唐张仲寿敬题于自怡轩　阅十年再观前后凡五题也自乙巳初观至今一十九年矣余今行年七十二嵗继此又不知当防观乎至治癸亥嵗三月望日畴斋张仲寿敬题　松雪临一本　月江学士藏定武兰亭致佳亲友多乞之月江靳固不与顾求临本于不肖何邪皇庆元年人日过仆寓舎重以此为言不敢固辞援笔书以为赠吴兴赵孟頫记　后学刘致拜手观　畴斋临一本　皇元以书名当世者子昂一人而已仆近见彼临兰亭大不满人意暇日假月江学士定武本试对临之非敢自使能书者鉴观必有公论在也至大二年嵗在己酉十一月廿三日畴斋张仲寿识　全璡拜观法书尚矣右军为最然亦不多得此其为尤孟逹其宝之至正丁亥秋七月廿三日洛阳王敬方观于菊轩【真迹　文休承书画日録】
