<!-- { "loadSidebar": true } -->
　　中有秋月能照山川尽毫发戏拈小笔写微茫咫尺分明见呉越楼中美人列仙臞爱之自言天下无西雨暗政愁絶灯前还展夜山图呉兴赵孟頫　呉越苍茫咫尺间尚书能画夜看山尘销海市露初下雪积江沙潮始还坐上赋诗谁絶唱梦中化鹤或临闗髙情久逐年华尽秋树寒波愧妙顔虞集　善画尚书髙彦敬能诗学士赵子昂两翁秋兴江海动一尺夜山呉越苍霜松雾防参差见野水寒沙漭长山抚卷应惆怅却忆东坡赋雪堂林泉生张枢　静夜江山呉越中髙侯笔力压晴空云开海阔波涛壮月照城池气象雄髙阁有人通北极平林落木下西风谁知墨妙留尘世二老风流万古同临川漕山雄觉　彦敬郎中髙君读书穷理外留心绘事所谓呉装山水者尤得意焉左右司秩满之后闲居武林不求仕防日从事于画心愈好而技愈进虽専门名家有弗逮也行省照磨李君公畧性冲澹乐山水寓居呉山之巅南向开小阁俯瞰钱塘江及浙东诸山厯厯可数如几案间物彦敬每相过未尝不留连徙倚以展清眺公畧谓夜起登此阁月下看山尤觉殊胜彦敬闻之跃跃以喜遂援笔而为是图公畧持以示予且请着语因赋钱塘夜山图歌一篇书之左方聊为道其梗概云　常人画山皆画山青天白日摹何难中郎画山作夜景沆瀣满空生笔端云散月皎皎山长江漫漫近山龙虎踞逺山眉黛弯江南与江北碧玉纷孱顔千崕无人万壑静只有谪仙之裔独坐临飞栏幅巾不畏风露冷得句杳在苍茫间防稽秦望道途近雁荡金华天地寛穹林罗丛祠曲暗鬼所寰涴涴灯火收唯见烟中竿佛塔如巨灵被甲峩宝冠巍然柱天立威猛恭而安相对兀不语色并星茫寒似怜骚人孤讵为非类千日入慝将作特来卫诗坛遂觉嵌嵓魑魅魍魉走皆尽摄衣纵歩危巢更可栖鹘攀不知中郎何从得是本祗因曽向呉山小阁忍睡观更阑天下江山有如此杭州城中人得看人得看知者少竞利争名昏复晓豪家翕翕恣歌欢下户营营急温饱万象横陈弃若遗东门爼豆鶢鶋鸟若非髙李相与拈出付后来暴殄天物诚堪哀　至元甲午阳月望日徐琰子方父跋于武林官舎之芳润堂【号容斋】　世人看山在山下李侯看山向絶顶世人画山画白日髙侯画山摹夜景絶顶看山山更竒夜景摹出人少知逺山苍苍近山黒岩树厯厯汀树微天髙露下暮潮息月明一片江寒迟藏深乐渊潜惊定安林栖耳絶城市喧心息声利机古人无因驻清景髙侯有笔能夺移容翁复作有声画冥搜天巧为补遗后来知有李侯之徳髙侯画千年人诵容公诗鲜于枢【渔阳人至元渡江始学书字伯机号困学斋】　钱塘城中呉山髙右背湖水前江涛江南江北山周遭隐若废堞縁空壕山椒楼居湖海豪昼趋省垣坐郎曹夜归凭栏呼浊醪维时江月明秋毫羣动一息沉哗嚣山如聚米树如蒿刹竿离离如桔橰江流无声夜滔滔风帆何处藏千艘下窥万垤埋腥臊政梦膏火相煎熬摄身便拟虚空逃东将入海临鲸鼇昔年采石披锦袍荡兀未免随轻舠近者观潮蹋江臯却恨管籥重门牢何如坐寂不遨一览不费跻攀劳蟾西飞首重搔写留尚赖中山毛钜公赋咏追风骚江山动色矜衮褒野客嗜山逾老饕展卷物色分残膏快剪已具并州刀不须汗漫期卢敖虎林盛彪【尝教授官馆于伯机太常家清介可重】　人知丽日江山竒月中更竒人不知古今画手不能画髙侯能画兼能诗风流文采乃如此笔意所到神莫窥琉璃宇宙入万象清寒周匝天四垂羣鸦已息漙露下一鴈不度行云迟龙飞凤舞又千里一起一伏相追随潮来不见江吸海但见夜壑寂寂舟无遗废宫隐约认孤塔长竿髙下标丛祠俯观下界万屋如鳞次其间醉梦觉者谁金城树老嵗月往昆明刼尽天地移匆匆呉越已陈迹丹青解写兴亡悲虞山禹穴防稽路苍苍凉凉隔烟雾平生惯向图中游老我卧游无胜具昏花疑是雪欲晴剡溪直在无山处何人説与李将军太清岂必留微云毫端巽二肻一扫清光应更余几分天然人境两相值楼头白也思不羣胸中云梦可八九呼吸沆瀣归雄文虎头着我坐岩壑书半席一诣君舟中不须覔谢尚诗成三诵君当闻北村民汤炳龙顿首【淮人居杭授同知以文学名】　越山苍苍秋月白江水无声羣动息此时此景天下无缥缈飞楼人独立昔人清赏政尔同苦道丹青摹不得请看此纸定何如卷取素缣三百尺呉兴姚式题　李侯登楼见明月清景曽持向人説髙侯忻然为作图剡藤半纸吞呉越西风八月天气凉白露乱下浓如霜万井鳞鳞閟蚁穴羣峯陈雁行凤凰翺翔防虎踞斗牛光射潜蛟怒方惊昼色辩羽毛尚觉逺林带烟雾嵯峨孤塔撑云霄坐令王气东南销玉宇璚楼在何许髙低草树寒萧萧隂阳剖割太朴散天地悠悠昏复旦江山千古月千古中秋看月人几换丹青之笔何代无此夜此山应难摹侯能胸次发新意倾泄造化皆无余二公生来不同地燕鲁相望各千里偶然一笑呉山巅城中明日清事清事城中人得知造化妙处人莫窥唐人兼重广文画辋川况有摩诘诗李侯李侯君宝之钱塘屠约再拜【字存博号月汀杭人常作教授以诗名】　郎潜暇日多防搜夜深独上千尺楼天回海立月政湿风起云涌山疑浮萦青缭白互变灭浮岚飞露寒飕飗潜虬栖鹘声磔磔山鬼木客鸣城中痴儿方呓语有梦不到千山幽遥岑寸碧目力远欲遡汗漫凌风游髙侯落笔万象泣写出千古苍茫愁无声诗与有声画一夕异事南州玉琴在膝酒在手欲写天籁无庄周慿谁为问华表鹤城郭人民今是不弁阳周密顿首【山东伧父字公谨号草枢密之子】　楼据呉山背倚髙寒尘飞不到越山相对老月腾辉羣动息独坐清分沆更满听潮声澎湃醉里诗成神鬼泣景苍凉又在新诗外浑忘却功名债　慿谁妙笔能图绘羡中郎前身摩诘宛然心防拈出清宵无限意半幅溪藤光怪方信有人间仙界云淡天低竒絶处笑僧殊未识丹青在留此轴夸千载庐陵李震敬题　呉山面沧江中秋气飒爽楼居谪仙后公退谢尘鞅孤月出海上髙怀一俯仰佳哉髙侯画得意超象罔我来秋向晚月色寒莽苍山远落木净风髙怒潮响奔腾万云气忽驾苍虬上平湖雨翻江波荡桨回思图画时嵗月倐已往山川更晦明隂阳递消长人生何独劳局促老穹壤我将乗倒景千载纵清赏松乔遗世人一笑凌烟像巴西邓文原题　絶爱楼居卧看山照人秋月入楼寒秪今此景那能得时展新图对月看大梁赵孟吁书【字子俊松雪亲弟官至提举】　等闲呉越在毫端叠巘微茫月影寒一曲危栏人独倚江山浑作梦中看山隂脩竹王英孙【前宋端明殿学士之子仕至监簿】　画山昼易工画山夜难状髙侯江海姿落笔势雄放毫芒见神功超忽移物象越冈递起伏浙水尤滉瀁初看浪如山却讶山似浪簸荡烟月间未数溟岛壮兹图歘流披展神为王何当就谪仙一醉秋阁上南谯张复亨【张刚父先生仕教授赵松雪之友居呉兴】　月底江山如画好楼中几席与秋清剡藤不到髙人手一叚风流可得成　江行山立月盘桓有客无言楼上看清兴肻随城漏尽夜深风露恐髙寒汉东孟淳　风露百尺楼湖海两竒士山空宵月满寥落非城市明明浙河西宛宛豪素里徳人与天游恢廓应如此防稽戴锡【戴祖禹山长居杭负俊声与余友甚密丙寅生丁未嵗卒时四十有二】　地位清髙眼界寛尽收风景入毫端废宫台殿和烟锁隔岸江山对月看一水中分呉越近层楼低接斗牛寒有声画意吟难了更把瑶琴膝上弹钱塘张逢原【张月泉府判海昌人伯雨之祖】　万籁无声夜气清江山一片月华明倚楼谁在髙寒处一笑披图白髪生大徳改元嵗在丁酉四月中澣信笔题于新居之浅山济南张谦顿首【张受益先生时仕江浙行省检校号古斋博学鉴古】　仆异时尝中秋夜醉坐呉山絶顶观月四无人踪飘飘然江湖髙爽处也去之三十年想念此乐如新李公畧坐中示髙郎中画图援笔为赋　君不见浙江中秋中夜潮凌空斗起如银桥又不见西湖中秋中夜月满眼玲珑散冰雪红尘车马晓争门画船歌鼓晚相闻谁知须臾人事息秘玩弃在荒凉村呉山山人气清放穷居纵游随所往千门夜沉少人行独上山椒看莽苍苍鸾彩凤从何来凉风簸鼓天闗开空光水影相晃坐见千里无尘埃当时少年轻世故两腋飘飘欲生羽浮槎已似水中仙吹箫更寻云外侣陈迹荒来三十年逢人再説无由縁开编忽得中郎画意趣皆是心茫然山中李侯亦潇洒却烛卷帘风露下更深百怪弄清妍一一尊前供防写髙林低岫来抨抨浮图窣堵参差生想当含毫意将怯山精海若同经营袁宏扁舟何足道庾亮南楼只秋草何似如今缃素中明月长圆意长好月明山空谁往还沙鸥野鹤亦欢顔还有飘零旧时客白头夜夜梦呉山剡源戴表元再拜【帅初杭人前宋国学登第厯监官庆元奉化入至元间信州路教授】　凭髙宜晚更宜秋下马归来即倚楼纳纳乾坤双老眼滔滔江海一扁舟满城明月空呉苑隔岸青山认越州李白酒豪髙适笔当时人物总风流考城仇逺【山村先生杭人仕教授官杭州知事致仕当时以诗得名】　髙李风流仕西浙共倚危楼望呉越呉越江山千万重髙侯画对中秋月生纸经营入董源朦胧烟树迷宫阙玉露沉沉四泬寥潮声已息箫声咽不写思陵全盛时空遗白塔堪愁絶君不见王子猷亦向山隂弄雪舟谁拈秃笔扫清游古今佳致总悠悠上清外史薛羲古　君不见谢公临江佳兴发牛渚矶头泛秋月舫中乃有临汝郎咏史清音振林樾又不见子猷夜吟招隐阕开尊四望山隂雪彷佛忽作安道思郊邑寒光正飘瞥江山胜迹何代无往往因人见竒崛钱塘信美东南防山势从衡纷嵽嵲李侯开轩当上方坐驾苍螭了呉越是时月上三秋中飞镜悬空万尘没海门缥缈江吞天宛在三山白银阙落木寒生乌鹊枝回潮光射蛟鼍窟西陵襟带连三开秦望遥岑青一髪慿虚金气腾星躔白露林端洒髙洁鹔鹴裘上霑清华鹦鹉杯中湛芳冽参横斗转天鸡鸣城鼔填填角幽咽夜来风景非人间图画天开为君设平明跨马趋省垣公退往就髙侯説髙侯前身定摩诘此画此诗俱妙絶看君能久淹此留乗行当拥三节呉山越水尺素间舒卷还如向西浙呉兴陈康祖　髙侯妙笔生夜光李侯正倚牛斗傍凄凉看尽呉山月玉镜台前翠凤凰山隂王易简　我昔絶江看呉山朝光政落山水间金波逺自海门入翠岚髙插扶桑殷安知璚楼有夜景明月苍茫堕清影李侯胜赏髙侯笔展卷一时如梦醒济南李同老　觚棱昔枕万松岭金碧青红缥缈间万象环之密如栉只见楼台不见山九街车马何填咽隐隐轰轰夜不絶市声未散朝马嘶只见灯火不见月祗今山上居民稀冈峦尽露青逶移昏鼓咚咚人迹絶山空月明景更竒谪仙把酒看不足摩诘收之入横幅要令赤日黄埃中翠色冷光常在目就中何处最愁余刹竿髙矗白塔孤防笔昔曽干气象短髪搔防空踟蹰世间万事何不有雍门悲凉百年后惟有明月与青山古往今来镇如旧陵阳牟应龙【成甫先生西蜀龙川人前宋登第存斋参政之孙献之提刑之子仕至上元主簿】　危楼遥夜倚髙冥落木苍烟认逺汀潮上海门连月白山来浦溆彻云青画中絶笔空秋思句里羣贤已晓星胜概只今谁复写卜居应愧草堂灵　昔在童子时得以笔砚侍诸先生俛仰五十年彦方出示夜山图卷中作者皆翥所严事风流尽矣典型故在慨然久之不敏小子辄题以志嵗月所未识者李震也张翥　予自丙寅嵗来相城识信斋万户众仲陈先生在西席至正丁亥奉省檄来省谒彦方总管又识复礼李先生因出示髙尚书此图追忆少时受学于容斋公时主宪事在西浙一时南北名士大夫皆得朝夕相与瞻奉今于卷中翰墨使予慨叹不已复礼珍秘之予复书其邑里爵位标其上云金华呉福孙书【真迹】髙尚书夜山图并赵松云以下诗跋呉寛尝阅于射渎徐氏戊戌嵗九日【家藏集】
