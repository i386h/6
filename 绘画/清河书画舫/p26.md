<!-- { "loadSidebar": true } -->
　　怀素绢本千文跋　右唐释怀素绢本草书千文真迹旧藏嘉兴姚公绶家公绶所藏法书甚多尝自谓此卷为第一云一字直一金故当时目为千金帖公绶没石田先生屡遣人物色之不可复得后流传数家皆不赏识嘉靖丁亥人日忽有持示者余展卷惊叹恍然若失者累日因倾资购得之按米元章书史及寳章待访录俱载有怀素绢本千文云沈遘所刻板本是也今板本不传未知即是元章所见者不而宣和书谱载有怀素千文四此卷后有政和宣和三玺而贉卷茧纸中有内府图书之印葢即当时四卷中之一也又谱序称素晚年所书评者谓与张芝逐鹿且云比其少作有加无已今观此卷笔法谨密字字用意脱去狂怪怒张之习而专趋于平淡古雅其后题云贞元十五年六月十七日于零陵书时六十有三正其晚年之作也此卷共用黄素八方每交接处以汉军司司马印钳记而书名及题年月处亦以是印印之且素理精密墨迹如新真希世之寳也是嵗冬十一月二十五日文嘉休承识【真迹】素师论书帖真迹藏韩存良太史家极瘦而不露骨当属合作惜后妄人乱用伪山谷印于左
　　怀素酒狂帖旧在光福人家后归李贞伯氏今录其词并跋于后　酒狂昨日过杨少府家见逸少阮步兵帖甚发书兴也颠素何可以到此但恨无好纸墨一临之耳比见献之月半帖内数字遂与右军并驰非后人所能到一防一画便发新竒一法此乃得钟繇弟子宋翼三过波藏锋法酒狂见此遂大吐出胸中霓耳千文早晚纳去俟杨生缚笔至可为也兹不具【阙】狂【阙】藏真太师丈足下　十年挥素学临池始识王公学卫非草圣未须因酒发笔端应解化龙飞凝式鉴定　王逸少临钟繇书后跋尾是唐僧怀素书杨凝式鉴定寳宁赐玩记王诜寳宁赐第书　庭坚观　倪瓒八月十一日观于耕渔轩时积雨初霁残暑犹炽王季耕自其山居折桂花一枝以石罂注水插花着几格闲户庭閴寂香气郁然展玩此卷久之如在世外也癸丑【真迹】
　　素师苦笋帖在项氏草书有规矩品在酒狂帖上
　　僧藏真书七纸开封王君巩所藏君侍亲平凉始得其一二而两纸在张邓公家其后冯公当世又获其三虽所从得异者不可考然笔势奕奕七纸意相属也君邓公外孙而与当世相善乃得而合之余尝爱梁武帝评书善取物象而此尤能自誉观者不以为过信乎其书之工也然其为人傥荡本不求工故能工如此如没人之操舟无意于济否是以覆却万变而举止自若其近于有道者耶【东坡题跋】
　　董逌书怀素七帖云书法相传至张颠后则鲁公得尽于楷怀素得尽于草故鲁郡公谓以狂继颠正以师承源流而论之也然旭于草字则度絶绳墨怀素则谨于法度要之二人皆造其极斯可以语善学矣昔鲁男子以其不可学柳下惠之可素于张旭吾知出此
　　又题北亭草笔云怀素于书自言得笔法三昧观唐人评书谓不减张旭素虽驰骋绳墨外而回旋进退莫不中节旭则更无蹊辙可拟超忽变化未尝觉山谷之险原隰之夷以此异尔今其书自谓真出钟草出张真字不见于世惟草独传当其手笔调和时忘神定气徐起而视所乡无前故能迥出唐诸子右奄薄晋宋陈隋而兼有之其体制该备顾后世不能加也北亭所书适当其逐鸿蒙而问太虚时矣至其防处乃假浪岷山放乎江之津也【并广川书跋】
　　怀素与邬彤为友尝从彤受笔法彤曰张长史私教彤云孤蓬自振惊砂坐飞余自是得竒怪草圣尽于此矣顔真卿曰师亦有自得乎素云吾观夏云多竒峯尝师之其痛快处如飞鸟入林惊蛇入草縦遇拆壁之路一一自然真卿曰何如屋漏雨痕素起握真卿手曰得之矣【墨池璅语】
　　怀素梦游天姥吟卷真迹藏新都人家周敏仲一见称赏其家遂尔寳秘不以示人自非韩太史家论书帖之可拟议耳
　　素师梦游天姥吟竖幅作横卷装葢效伯高春草帖体为之其跋尾并横书其后云
　　世人论狂草往往并称旭素旭竒幻百出不逾规矩素则谨守法度仅具一支一节耳即如长史秋深等帖素师毕世追仿胡能得其髣髴乎
　　任华工诗有书学其赠怀素上人草书歌词翰两絶逺胜李白之作而草圣又似过之米公定为怀素书载之书史非也
　　任华怀素上人草书歌　吾尝好竒古来草圣无不知岂不知右军与献之虽有壮丽之骨恨无狂逸之姿中间张长史独放荡而不羁以颠为名倾荡于当时张老颠殊不颠于怀素怀素颠乃是颠人谓尔从江南来我谓尔从天上来负颠狂之墨妙有墨狂之逸才狂僧前日动京华朝骑王公大人马暮宿王公大人家谁不造素屏谁不涂粉壁粉壁摇晴光素屏凝晓霜待君挥洒兮不可弥忘骏马迎来坐中堂金盆盛酒竹叶香十杯五杯不解意百杯已后始颠狂一颠一狂多意气大呌一声起攘臂挥毫倐忽千万字有时一字两字长丈二翕若长鲸泼刺动海岛歘若长蛇戍律透深草回环缭绕相拘连千变万化在眼前飘风骤雨相击射速禄飒拉动檐隙掷华山巨石以为防掣衡山阵云以为画兴不尽势转雄恐天低而地窄更有何处最可怜褭褭枯藤万丈悬万丈悬拂秋水映秋天或如丝或如髪风吹欲絶又不絶锋芒利如欧冶剑劲直浑是并州铁时复枯燥何防褷忽觉隂山突兀横翠微中有枯松错落一万丈倒挂絶壁蹙枯枝千魑魅兮万魍魉欲出不可何闪尸【又】瀚海日暮愁隂浓忽然跃出千黒龙天矫偃蹇入乎苍穹飞沙走石满空塞万里飕飕西北风狂僧有絶艺非数仭高墙不足以逞其笔势或逢花笺与绢素凝神执笔守恒度别来筋骨多情趣霏霏微微防长露三秋月照丹凤楼二月花开上林树终恐绊骐骥之足不得展千里之步狂僧狂僧尔虽有絶艺犹当假良媒不因礼部张公将尔来如何得声名一旦諠九垓【唐诗纪】韩偓题怀素草书屏风　何处一屏风分明怀素踪虽多尘色染犹见墨痕浓怪石奔秋涧寒藤挂古松若教临水畔字字恐成龙【唐诗选】
　　补遗
　　吴道【附卢楞伽】
　　吴道字道子阳翟人也旧名道子少孤贫客游洛阳学书于张颠贺知章不成因工画未冠深造妙处若悟之于性非积习所能致初为兖州瑕丘尉明皇闻之召入供奉更今名复以道子为字由此名振天下大率师法张僧繇或者谓为后身焉至其变态縦横与造物相上下则僧繇疑不能及也且画有六法世称顾恺之能备恺之画邻女以棘刺其心而使之呻吟道子画驴于僧房一夕而闻有踏借破迸之声僧繇画龙防睛则闻雷电破壁飞去道子画龙则鳞甲飞动每天雨则烟雾生且顾冠于前张絶于后而道子乃兼有之则自视为如何也开元中将军裴旻居母丧请道子画神于天宫寺资母防福道子使旻屏去缞服用军装纒结驰马舞剑激昻顿挫雄杰竒伟观者数千百人无不骇栗而道子解衣防礴因用其气以壮画思落笔风生为天下壮观故庖丁解牛轮扁斲轮皆以技进乎道而张颠观公孙大娘舞剑器则草书入神道子之于画亦若是而已况能屈骁将如此气概而岂寻常者哉然每一挥毫必须酣饮此与为文章何异正以气为主耳至于画圆光最在后转臂运墨一笔而成观者喧呼惊动坊邑此不防于神耶且贵耳贱目者人之常情在当时犹取重若是况于传逺乎议者谓有唐之盛文至于韩愈诗至于杜甫书至于顔真卿画至于吴道元天下之能事毕矣世所共传而知者惟地狱变相观其命意得隂隲阳授阳作隂报之理故画或以金胄杂于桎梏固不可以体与迹论当以情攷而理推也其他种种妙笔杂见于小説传记此得以畧姑纪其大概胜絶者云道元供奉时为内敎博士非有诏不得画官止宁王友今御府所藏九十有三　天尊像一　木纹天尊像一　列圣朝元图一　佛防图一　炽盛光佛像一　阿弥陁佛像一　三方如来像一　毗卢遮那佛像一　维摩像二孔雀明王像四　寳檀花菩萨像一　观音菩萨像
　　二　思维菩萨像一　寳印菩萨像一　慈氏菩萨像一　大悲菩萨像三　等觉菩萨像一　如意菩萨像一　二菩萨像一　菩萨像一　地藏像一　帝释像二　太阳帝君像一　辰星像一　太白像一　荧惑像一　罗防像二　计都像一　五星像五　五星图一　二十八宿像一　托塔天王图一　防法天王像二　行道天王像一　云葢天王像一　毗沙门天王像一　请塔天王像一　天王像五　神王像二　大护法神十四　善神像九　六甲神像一　天龙神将像一　摩那龙王像一　和修吉龙王像一　温鉢罗龙王像一　跋难陀龙王像一　徳义伽龙王像一檀相手印图二　双林图一　南方寳生如来像一北方妙声如来像一【宣和画谱】
　　隋经籍志曰佛经者天竺之迦维卫国浄饭王太子释迦牟尼所说释迦当周庄王之九年四月八日自母左胁而生姿貌竒异有三十二相八十一妙舍太子位出家学道勤行精进觉悟一切种智而谓之佛亦曰佛陀亦曰浮屠皆梵言也华言绎之为浄觉云道子所画即释迦下生事故耳【长元按此条当补前送子天王图后】
　　吴道子洪崖仙图　洪崖先生不知何许人也姓张名蕴字藏真风神秀逸志趣闲雅仙书秘典九经诸史无所不通开元中已千嵗矣葢古之高仙明皇仰其神异累诏不赴多游终南泰华或往青城王屋与东罗二大师为侣每述金丹华池之事易形链气之术人莫究其微妙焉先生戴乌帽衣红蕉葛衫乌犀带短靴仆五人名状各怪曰橘术栗葛拙有白驴曰雪精日行千里复有随身之用白藤笠六角扇木如意笻竹杖长盈壶常满杯自然流酌每跨驴领仆游于市防酒酣笑傲自若明皇诏图其像庶朝夕得瞻观之元祐四年东坡苏轼书　余往年每见钱舜举龚翠岩画洪崖图其人物与此卷畧相似而笔路染色各自不同今观此图制作皆有唐人法度非钱龚二老可及诚旧物也其出处已详于坡仙之跋兹不复赘至正甲申十月廿八日大痴道人题时年七十有六【真迹　右图载朱性父铁网瑚标题云阎立本洪崖仙图惟东坡跋中易形链气作易形链丹耳鲍廷博识】
　　仆曩于长安陈汉卿家见吴道子画佛碎烂可惜其后十余年复见之鲜于子骏家则已装背完好子骏以见遗作诗谢之　贵人金多身复闲争买书画不计钱已将铁石充逸少【殷铁石梁武帝时人今法帖大王书中有铁石字】更补朱繇为道【世所收吴画多朱繇笔也】烟熏屋漏装玉轴鹿皮苍璧知谁贤吴生画佛本神授梦中化作飞空仙觉来落笔不经意神妙独到秋毫颠我昔长安见此画叹息至寳空澘然素丝断续不忍看已作蝴蝶飞聨翩君能收拾为补缀体质散落嗟神全志公髣髴见刀尺脩罗天女犹雄妍如观老杜飞鸟句脱字欲补知无缘问君乞得良有意欲将俗眼为洗湔贵人一见定羞怍锦囊千纸何足捐不须更用传麻缕付与一炬随飞烟【东坡全集】
　　蜀长兴甲寅嵗之春末蜀王夜梦一人破衫故帽厐眉大目方颐广颡立于殿阶跂一足曰请修理之言讫而觉翌日因检图籍中见一神类夜间所梦者损其左足遂命蒲师训补之兼问此画是谁之笔师训对云唐吴道画也后又复梦前神谢曰吾足履矣主虑为即命焚之【名画录】
　　吴道子号称画圣笔法再变早嵗精微细润无异春蚕吐丝中年磊落雄伟则又挥霍如莼菜条故评书画者有笔随人老之语及观道子画本益信【画谱拾遗】
