<!-- { "loadSidebar": true } -->
　　文征仲跋宋髙宗御制徽宗御集序云右宋髙宗御书叙文一首前有断简后称臣称名盖御制徽宗御集序也按绍兴二十四年九月己巳宰臣进呈徽宗皇帝御集凡百卷上自序之权奉安于天章阁今序文无岁月岂即当时所上耶后有龙舒故吏胡珵跋亦无岁月苐云书于袁桷清容斋盖元袁文清公伯长所藏伯长自跋亦缺其后按伯长生咸淳二年宋亡时才十有四岁胡跋盖作于易世之后故不书年观其书龙舒故吏而不称臣可见已又云集藏敷文阁而史云天章按杭宋内府宝文等十阁并贮诸帝御集而敷文实徽宗集所在天章则属真庙而史云权奉安者岂当时敷文未成耶然前此侍臣已有带敷文学士者而当时秦熺实为奉安御集礼仪使郑重如此不应阁尚未成此皆不可晓也惟宋多右文之主自真宗而下皆有御集多至数百卷今皆不传而其所以为世轻重实不在此髙宗翰墨尤号名家此文既典雅而翰札尤精然胡袁题识皆微致不满之意诚以帝王之学自有所重也【甫田集】又闻宋髙宗赐岳武穆手诏旧藏昆山黄应龙家后人题咏极多寻为妄人窃去今不知流落何所矣不腆近购思陵行书子美题奉先刘少府新画山水障歌黄蜡笺真迹前后用乾卦御书内府之印及绍兴三玺笔精墨妙神采焕然阅之令人形神开爽其源盖出李北海也后有吴郡朱仲毅七言古风题咏一纸亦妙録附于左
　　宋思陵行书杜陵诗帖　堂上不合生枫树怪底山川【俗本作江山】起烟雾闻君扫却赤县图乘兴遣画沧洲趣画师亦无数好手不可遇对此融心神知君重豪素岂但祁岳与郑防笔力【俗本作迹】逺过杨契丹得非圃裂无乃潇湘翻恍【俗本作悄】然坐我天姥下耳边已似闻清猿反思前夜风雨急乃是蒲【俗本作满】城鬼神入元气淋漓障犹湿真宰上诉天应泣野亭春还百【俗本作杂】花逺渔翁冥踏孤舟立沧浪水深青溟阔欹岸侧岛秋毫末不见湘妃鼔瑟时至今斑竹临江活刘侯天机精爱画入骨髓自有两儿郎挥洒亦莫比大儿聪明到能添老树巅崖里小儿心孔开貌得山僧及童子若耶溪云门寺吾独胡为在泥滓青鞋布袜从此始　少陵诗才人莫及下笔便有万钧力巍如巉岩千仞峰颠崖叠嶂森森立浩如长江风涛惊鱼鼈纵横蛟鳄出障子一歌謌更奇自是千古黄绢丝遂使天下学诗者望风伫立长嗟咨赵宋中叶善挥翰笔底龙蛇纸中见嗟余老眼半昏花看字歌诗不知倦长歌数过心目舒清风飒飒生坐隅晋宋不呜汉魏逺后世谁敢争驰驱　吴郡朱仲毅　平生真赏纸上龙蛇堪景仰魏晋钟王世逺文讹不易详　寸心谁许只数唐初虞与禇展阅思陵逺接文皇誉日升调寄减字木兰花恭题宋髙宗书杜甫歌行后　张
　　丑　宋髙宗御书杜少陵七言古诗帖神品宸翰　其值叁拾金　明万厯十载装池　项元汴敬秘【手迹】刘夫人字希号夫人建炎闲掌内翰文字及写宸翰髙宗甚眷之亦善画画上用奉华堂记印【书史防要】
　　京师曹氏家藏阮步兵集一卷唐人所书与世传本多异今犹记其一篇云放【世本作于】心怀寸阴羲和【世本作阳】将欲冥挥抚长剑仰观浮云行【世本作征】云闲有立鹄【世本作鹤】抗首【世本作志】哀声一飞冲青天疆【世本作旷】世不再鸣安【世本作岂】与鹑鷃徒【世本作游】翩翩【世本作运】戏中庭古书转録转譌类如此
　　武林胡氏藏宋髙宗御书损斋二字并御制损斋记左仆射沈该以下联名亲书表在后并属真迹此卷前元时在王子庆处亦见云烟过眼録也
　　思陵草书一卷诗云随宜饮酒聊充腹取次衣裘亦暖身未必得年非痩薄无妨长福是单贫老岂羡牺牲饱蟠木宁争桃李春随分自安心自断是非何必问闲人其墨迹藏项海家每行止二字字大如拳押缝有御书之宝印识尾有御书瓢印收藏有王济之图书及三槐堂印　思陵黄素黄庭经小楷俊逸絶不类吾家御制徽宗文集序乃其晚年书也
　　宋髙宗手书龙王勅向在三塔寺寺僧信大源质项子京家【妮古録】
　　思陵洛神赋卷绢本大行草后署德寿宫书李严诗题后
　　女史箴余见于吴门向来谓是顾恺之其实宋初笔箴乃髙宗书非献之也【妮古録】
　　坦斋笔衡称思陵乃元载孔升天帝下生诞育升遐极异虽居帝位其惜福不在恒人下也
　　唐人画卷多用碧绫剜背当时名士于阑道上题字自经宣和绍兴装饰尽用拆去古迹邈不可得矣【画鉴】思陵字学固当逺胜徽庙苐丹青之妙似须让一筹耳然亦不多见也或曰人参地黄图不减黄徐遗法云
　　宪圣慈烈皇后吴氏开封人吴宣靖王近之女髙宗后博习书史妙于翰墨帝常书六经赐国子监刋石稍倦即命后续书人莫能辨【书史防要】
　　思陵行书苏武李陵诗共七首姿可喜与吾家杜陵诗帖正同今在黄氏
　　马和之
　　风雅八图　唐风十二篇图　豳风图　小雅六篇图　商鲁二颂图　范蠡五湖图
　　钱唐马和之失其字号绍兴中登第官至工部侍郎【或云画院待诏非是】善画山水清逸絶伦人物仿吴装笔法飘逸极为思陵所睿赏世传毛诗图大抵皆摹本耳余近购得吴原博尚书家传风雅八图乃宋末荘蓼塘藏册曾经石田翁鉴定虽萧疎小笔而理趣无涯陈仲醇称其品格髙妙当与郭忠恕妙迹雁行正如方外不食烟火人另具一骨相者亦善比况也【荘蓼塘名肃云闲人家藏书画万卷见之南邨辍耕録中】
　　马和之风雅图八则　万厯甲寅十月之望不腆丑得宋马和之风雅图卷于故尚书吴原博四世孙所惜其人不习毛诗装潢失次又念古画不敢重背观者自当畧其骊黄赏其神骏窃喜妙迹来归堪与李公麟九歌图卷作配为之通夕不寐因识于卷尾长洲后学张丑青父篝灯谨跋
　　荘蓼塘肃所藏　张萱弹琴士女明昌御题并前后印曾入贾氏元乔仲山物也　杨庭光画观音徽宗题有宣和政和印及广运大定二印盖未入明昌之前已散在人闲也　孙太古上真其上作山水甚古怪木盘石神坐石上其像甚佳侧有捧剑天女絶佳下瞰海水有龙神足蹑巨鼇手捧琉璃方座上有蛇又有一龙神捧炉炷香上有小树数十株甚奇题云彭山孙知微笔元杨澄之物后为和英之所得今归荘蓼塘　董元溪岸图思陵题王井西得之霅川　董元着色山居图思陵题余家物也得之王珰后归小许至正癸巳正月文璧与士文同观于乃岳张松谷家　张南本勘书图思陵题　徐崇嗣花二幅　又绛色山居图云是李伯时唐人画戈船二只甚佳　陆滉画庶人章　孙梦卿
　　松石问禅宣和题上有双龙印下有宣和印所画一僧妙絶老游得之提举　荆浩李成山水各一陆滉捕鱼单幅明昌题二渔人皆衣红全类胡人　周昉挥扇士女髙宗题元张受益文璧与士文同观于张松谷家纸上山水一幅极细云范寛又云燕文贵　顾闳中画明皇击梧桐一本甚长元仲山家物　周文矩写李季兰真思陵题亦仲山家物癸巳仲冬　戴嵩戏牛图宣和御题元吴兴孟氏物后归季文彬宗元今归荘　黄筌紫葵花有一雀立花上　王晋卿长江逺岫着色山水前一带山水可喜中题杜诗云门泊东吴万里船之句前后皆蔡京书后有山东东路转运使印安平府印甲午九月　吴生过海骑马天王髙宗题元乔仲山家物关仝山水及李思训巫山神女图明昌题系榷塲物
　　曾入贾氏　郭忠恕飞阁晴楼明昌题宫殿四角皆有欵上有御题　又册叶共十二册内有赵希逺赵千里共一册马和之一册画院十册皆精【云烟过眼録】
　　文征仲书马和之画卷后　右马和之画相传为清谿防易图盖写唐人髙骈诗意按荆州记临淮有清谿山山东有泉泉侧有道士舍所谓清谿道士也此图一羽人趺坐榻中一人褰裳回顾若有所指陈二从者郤立一执卷一捧古鼎二鹤一飞一止初无所谓洞门碧窻滴露研硃之状疑自写他事而后人目为清谿可若其笔法之妙则非和之不能和之绍兴闲人画师吴道好用掣笔所画多经书故事思陵尤爱其画每书毛诗虚其后令和之为图此或其遗简不可知也【甫田集】马和之作人物甚佳行笔飘逸时人目为小吴生更能脱去习俗留意髙古人未易得也【画鉴】
　　项希宪家马和之豳风图一卷自七月至狼跋凡七段皆髙宗补诗经文髙宗尝云作书当写经书不惟学字又得经书不忘或毎书毛诗虚其后命和之图焉【宋元画录】马和之着色唐风十二图小雅六篇图并在严分宜家今藏韩太史处余屡见之按和之画本工为平逺其写山头者百无一二　毛诗图卫协谢稚陆探微皆有或谓始于马和之殆非也协画冠絶当代顾恺之自以所画为弗及斯其人可知矣
　　子昻与伯机柬云都下近见晋人谢稚三牛图妙入神非牛非麟古不可言【赤牍清裁】
　　米友仁
　　湖山烟雨图　潇湘妙趣图　新昌戏笔图赠李振叔水墨云山图　大姚邨图　苕溪春晓图　【附方方壶竒峯白云】
　　米元晖髙自称许画品凌跨而翁向见湖山烟雨图卷纵横变幻神化无穷有元晖自题黄松瀑戴九灵诗跋原系袁戒卿藏本即寓意编所载也又闻元晖潇湘妙趣短卷宋元人题咏极多详载铁网瑚名画部内盖为左达功作云
　　湖山烟雨图　先子只一同胞姊适大丞相文正李公曾孙黎州使君吾第九女弟复以嫁姑之夫前室子李坦何处得此澄心半匹古纸与女弟因覩与人作字管城氏子在手请作戏墨爱此纸今未易得乃乘兴为一挥湖山烟雨当自秘之勿使他人豪夺老懒日趋于无思无为清净寂寞之域是为冲适妙存自得可乐处岂复更有童心也哉绍兴改元十一月九日流寓建康府溧阳县新昌村书海岳后人时予除守莆阳言者辄以资浅为説忆自改官后已六经堂除矣其资尚浅乎两歴贰车与大名少尹又书学书局也　江南旧物澄心纸百数十年谁得此挥毫无复老元章付与承家大儿子展开素幅作湖山防染兴入苍烟闲偶然墨云起霮防风雨偃林生莫寒笔端奋迅有疾急雨气淋漓纸犹湿世人藏画尚精微到此精微下风立流寓东南谁与邻倾怀付与李家亲忽因缴驳论资格纸上数峰微笑人　湖山烟雨图初装即作此诗久而未写病后眵昏聊试目力岁摄提格秋暮庐山黄石翁　米元晖眼中阁烟雨胸次有丘壑故含毫和墨即澄心堂纸为此图四明袁文清公居馆阁时所尝收蓄者也后为郡人夏叔宜家所得叔宜兄弟争相宝秘每袖以相夸秦割十五城以求璧而荆山之人则用之而抵鹊岂非物以罕见为贵世固无定情邪文清久游京国厌饫富贵之余思欲一覩家山而不可得见夫画笥所有而收蓄之宜矣叔宜兄弟居江山胜处一开户牖则千崖万壑不呼而登几格其于是图亦收蓄而宝秘之何乃兼人之所好哉九灵山人题【真迹】
