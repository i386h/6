<!-- { "loadSidebar": true } -->
　　董元宰云王右丞画余从檇李项氏见钓雪图盈尺而已絶无皴法石田所谓草树凌竞人局脊者最后得小幅山水乃赵吴兴所藏颇类营丘而髙简过之又于长安杨髙邮所得山居图则笔法类大李有宣和题危楼日暮人千里欹枕风秋鴈一声者然总不若冯祭酒江山雪霁图具有右丞妙趣予曽借观经岁今如渔父出桃源矣此葢妮古録中语也　禾兴冯开之祭酒博雅好古与从兄烈愍公【字季修】有国士之知自述其家藏唐宋名迹颇多而王维江山雪霁图尤为冠絶原系大元内府故物曽经赵子昻鉴定者虽水墨短卷而有无穷之趣兼近人题防复得启南翁笔海内称为墨皇不妄也
　　山水论　凡画山水意在笔先文山尺树寸马分人远人无目远树无枝远山无石隐隐如眉远水无波髙与云齐此是诀也山腰云塞石壁泉塞楼台树塞道路人塞石看三面路看两头树看顶水看风脚此是法也凡画山水平夷顶尖者巅峭峻相连者岭有穴者岫峭壁者崖悬石者岩形圆者峦路通者川两山夹道名为壑也两山夹水名为涧也似岭而髙者名为陵也极目而平者名为坂也依此者粗别山水之髣髴也观者先看气象后辨清浊定宾主之朝揖列羣峰之威仪多则乱少则慢不多不少要分远近远山不得连近山逺水不得连近水山腰掩抱寺舍可安断岸坂堤小桥可置布路处则林木岸絶处则古渡水断处则烟树水濶处则征帆林密处则居舍临岩古木根断而纒藤临流石岸欹竒而水痕凡画林木远者疎平近者髙密有叶者枝嫰柔无叶者枝硬劲松皮如鳞柏皮纒身生土上者根长而劲直生石上者拳曲而伶仃古木节多而半死寒林扶疎而萧森有雨不分天地不辩东西有风无雨只看树枝有雨无风树头低压行人笠渔父蓑衣雨霁则云收天碧薄雾霏微山添翠润日近斜晖早景则千山欲晓雾霭微微朦胧残月气色昏迷晚景则山衔红日帆卷江渚路行人急半掩柴扉春景则雾鎻烟笼长烟引素水如蓝染山色渐青夏景则古木蔽天緑水无波穿云瀑布近水幽亭秋景则天如水色簇簇幽林鴈鸿秋水芦鸟沙汀冬景则借地为雪樵者负薪渔舟倚岸水浅沙平凡画山水须按四时或曰烟笼雾鎻或曰楚岫云归或曰秋山晓霁或曰古塜断碑【一云古渡横州】或曰洞庭春色或曰荒路人迷如此之类谓之画题山头不得一様树头不得一般山借树而为衣树借山而为骨树不可繁要见山之秀丽山不可乱须显树之精神能如此者可谓名手之画山水也【右丞别集】右丞圆光二水卷在余家绢本水墨形如织成后有前元诸贤防韩朝延故物也
　　冯开之太史云予每展江山雪霁图卷便觉神峰吐溜春圃生烟真若蚕之吐丝虫之蚀木至于粉缕曲折毫腻浅深皆有意致信摩诘精神与水墨相和蒸成至寳【古画评】闻右丞花杂重重树云轻处处山小帧在文征仲太史家纸本浅绛色布景极异落笔精微以较冯氏所藏江山雪霁图可方驾也此画原系矮直幅太史恐其日久愈壊命工补缀为短卷有诗题其后云
　　王右丞江干雪意题咏　城中十日暑如炙头目花尘土塞僧楼今日见此卷雪意茫茫寒欲逼古柟修栁枝嬝矫下有幽篁厠丛碧隔溪胶艇不受呼平地贯渚无人迹西风飜雅忽零乱逺雁迷云犹呖呖笔疎墨淡精神在收阅千年若完璧宛然一叚小江南三逺备全能事毕维名依稀半未漶老眼再摩初认得所存亦是天假借名手当时重唐室吴中人家寳古迹贵宋及元髙尔直若教见此风斯下倒槖定应无恡啬锦标内帑固自有人闲闲出鳯五色老余尺素见雪渡草树凌竞人局蹐仅有方尺不尽意何如此图长数尺太丘子孙具法眼金璧收藏加袭百我将拙语敢印正聊写心知并目识　王右丞之笔神妙之致悠逺之代见亦罕矣余于沙溪陈氏获观雪渡图盈尺而已今又于以岩所阅此脩卷深幸老年撃此于目敬题之治壬戌之中秋日后学长洲沈周　吴生落笔风雨快坡翁第一推神怪尤于维也无闲言闲逺当求之象外京师忆见辋川图孟城鹿柴相萦纡头风恍尔顿失去古迹皆云絶世无元龙孙子好事者授我矜如珠满把谓言无意意独深诗里陶潜琴贺若问君何从得此图破箧蛛丝知者寡我从见之加什袭气压营丘并马夏寒林昏鸦栖复惊平墅惨淡烟云生湖光涔涔月未起雪白芦花天隔水鴈飞呖乱行且鸣下瞰平沙如欲止欲止未止还自疑水碧沙寒愁莫支潇湘两峰有如此昔读维诗今见之翻思盘礴谁所丐桓元寒具油仍在千年晦剥一朝完临卷摩挲发长慨震泽王鏊题【真迹】
　　右丞喜画雪景闻有雪溪图世未及见
　　夫山水之为物禀造化之灵秀隂阳晦冥雨晴寒暑朝昏昼夜随形改步有无穷之趣自非胸中丘壑汪洋如万顷波者未易摹冩如六朝至唐初画者虽多笔法位置深得古意自王维张璪毕宏郑防之徒出深造其理五代荆关又别出新意一洗前习迨于宋朝董源李成范寛三家鼎立前无古人后无来者山水之法始备三家之下各有入室弟子两三人终不逮也【画鉴】
　　檇李项氏旧藏王右丞山隂图卷余曽两阅之画属赵承防手笔左方李孝彦吴继赞仲元臧似矩等前后题名虽属古笔并从他处移来其贾洵识尾殆好事家补造増入犹是无大决裂也阅至米礼部题不觉失笑喷饭满案葢防语为苏文忠评燕龙图山水者后人仿米体书之止易燕公作王公耳礼部乃崛强人必不屑全録他人著述作自已结撰尔　鉴定书画须是细辨真迹改造以定差等多见俗子将无名古画乱题欵识求售或见名位轻微之笔一例剜去题识添入重名伪欵所以法书名画以无破损为上闲遇破损处尤当潜心考索母使俗子得行其伎俩方是真赏
　　王维作精能图在韩氏绍兴秘府本极佳前有思陵御题乾卦绍兴小玺并真其后曲脚封字印系后人伪刻用之按精能者名山之目也或曰品题画语亦得此画绢本细山水备极水墨兼行笔法云余熟辨之不过荆关遗迹终非右丞家法尔此画近闻一大老以三百千置之卒以殉葬则惑矣
　　今世相右丞画本有人家在仙掌云气欲生衣以为出右丞盘礴丑按张承吉诗有山光全在掌云气欲生衣特本此耳
　　古人以画得名者必有一科是其所长如唐之郑防蜀之李升并以山水著名宣和画谱皆入人物等部画目称其能山水而所收止人物神仙耳其他不可枚举仆凡欲条宣和画谱者数矣惜未得遂所欲也【画鉴】宣和书画二谱自是当时大帐簿铺叙虽工其于品题鉴定则未也
　　荣阳郑防开元天寳闲名士杜文贞吟友也其颠未详八哀诗中生平书法钟王画登神品而其遗迹世絶少新都黄氏藏防竹溪六逸卷纸本浅绛色极佳后有蘓子瞻题防米元章鉴定绍兴御府等印记渇欲一见而不可得近幸获观钱舜举摹本笔趣潇洒足供卧游想其真迹之妙更何如也
　　朱太保藏郑防闺情诗帖白麻纸真迹其词曰银钥开香阁金台夜灯长征君自惯独卧妾何曽防呈【真迹此诗亦载本集】
　　右防书笔精墨妙纸质如新是唐人诗帖中铮铮者今在王氏凡书画以纸白板新为贵破损昏暗者次之后世轻薄之徒鋭意临模以茅屋溜汁染变纸素加以辱劳使类久冩此但可欺俗士具眼者殆弗取也
　　张璪员外衣冠文学时之名流画松石山水当代擅价唯松石特出古今得用笔法尝以手握双管一时齐下一为生枝一为枯枿气傲烟霞势凌风雨槎枒之形鳞皴之状随意纵横应手闲出生枝则润含春泽枯枿则惨同秋色其山水之状则髙低秀丽咫尺深重石尖欲落泉喷如吼其近也若逼人而寒其逺也若极天之尽所画图障人间至多今寳应寺西院山水松石壁是也亦有题记精巧之迹可居神品云【唐朝名画评】
　　张璪松石清润可爱平生尝见四本并佳后得山堂琴防图赵子昂见之欲得不与因题云张璪松人闲最少此防幽深平逺如行山隂道中诚寳绘也【画鉴】
　　唐人画本如王洽之泼墨山水张璪之松石新图一则羣品称逸一则众论称神皆可寳藏苐洽笔近世絶响余仅见姚氏云山图卷墨气臻妙自然天成璪画犹及见两本琅琊王氏秘藏涧底松小帧后有宋髙宗题识笔法颖异真絶品也
　　赵干江行初雪图是明昌秘府藏本真迹神品上上皇元天歴二年十一月日进入御府中闲有文宗御题玺记卷尾具奎章阁诸臣张景先柯九思虞集等十一人衘位虽南唐名手而具胜国气韵又一竒也通卷洒粉作雪轻盈飞舞足称前无古人后元王防岱宗密雪图实祖述之不知者谓其法始于黄鹤山樵殆非也又干自题名云江行初雪画院学生赵干状凡十一字字体竒逸足称两絶云嘉靖间归分宜权相家引首关防具存今在松陵吴仲庚所余尝再阅【江行初雪图又一条见补遗王维名下长元识】
　　补遗
　　陆探微
　　陆探微【事五代宋明帝吴人】穷理尽性事絶言象前孕后古今独立非复激所能称赞但价重之极乎上上品之外无他寄言故屈标第一等【谢赫古画品録】
　　宋人摹陆探微界画萧史图防【在县氏抄　长元按此防米庵但列其目防语未録无从补入姑缺之】
　　乔达之篑成仲山所藏　智永真草千文徽宗题有政和宣和印永兴军节度使印韩侂胄印　衞贤髙士图上作楚狂接舆下作伯鸾孟光妙　吴道子火星　张符牧牛图　李思训溪山满卷皆小景甚竒　张萱弹琴宫女图　王维画维摩像其像如生　胡瓌番骑卓歇佳　贯休罗汉　郭忠恕飞仙故实界画甚麤山水佳　董元山水　巨然画溪山图四人撑一舟甚佳李伯时女孝经伯时自书惜不全　【右各有宣和御题及宣和大观印睿思东阁大印其后归金章宗或翦去旧印用明昌御府明昌中秘明昌珍玩明昌御览大印轴杆多檀香合成葢虑其久而不蚀故也贉卷皆髙丽纸内数轴有大金密国公樗轩收附题字】　丁希韩画孝经　丁酉九月三日子庆擕陆探微降灵文殊来观髙宗御题本赵兰坡物乔仲山以十五定得之后为游和尚所得今归张氏大小人物共八十人飞仙四皆有妙处内亦有番僧手持髑髅葢西域俗然此画纎毫无遗恨真竒物也　李思训江山渔乐图金章宗题有明昌诸印　顔鲁公马病帖髙宗题签　黄山谷大字头陀赞绍兴小玺合缝　李唐画晋文公复国图一卷欠下卷其上有思陵御题并三御玺所作人物树石絶类伯时寻常以李唐为院画便忽之乃知名下无虚士如此【元王子庆　云烟过今乔仲山　眼録】
　　陶景
　　陶景字通明丹阳秣陵人身长七尺四寸神采耸秀有仙风道骨读书万余卷工草而行书尤妙大率以钟王为法骼力不至而逸气有余武帝谓其书如吴兴小儿形虽未成长而骨体甚骏快李嗣真亦云如丽景霜空鹰隼初撃俱以骏快称景初为诸王侍读上章辞禄止于句容之句曲山自号华阳隐居真神仙中人也后赠贞白先生【书史防要】
　　黄伯思以瘗鹤铭为陶隐居书似矣独谓以朱阳帖叅之絶类则予所不许朱阳帖出于信本葢不足复疑且其寒峭取姿与铭体方严一一相反安得强合【妮古録】书遗教经后　佛遗教经一卷不知何世何人书或曰右军羲之书黄庭坚曰吾尝评此书在楷法中小不及乐毅论尔清劲方重葢度越萧子云数等顷见京口断崖中瘗鹤铭大字右军书其胜处乃不可名貌以此观之良非右军笔画也若瘗鹤碑断为右军书端使人不疑如欧薛顔栁数公书最为端劲然才得瘗鹤铭髣髴尔唯鲁宋开府碑痩健清防在四五间【山谷题防】
