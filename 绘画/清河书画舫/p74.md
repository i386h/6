<!-- { "loadSidebar": true } -->
　　王叔明洪武初为泰安知州泰安防事后有楼三间正对泰山叔明画泰山之胜张绢素于壁每兴至輙一举笔凡三年而画成傅色都了时陈惟允为济南经厯与叔明皆妙于画且相契厚一日胥会值大雪山景愈妙叔明谓惟允曰改此画为雪景可乎惟允曰如傅色何叔明曰我姑试之以笔涂粉色殊不活惟允沉思良久曰我得之矣为小弓夹粉笔张满弹之粉落绢上俨如飞舞之势皆相顾以为神竒叔明就题其上曰岱宗密雪图自夸以为无一俗笔后惟允固欲得之叔明因辍以赠陈氏宝此图百年非赏鉴家不出松江张学政廷采好竒之士亦善丹青闻陈氏蓄是图往观之卧其下两日不去以为斯世不复有是笔也徐武功尤爱之尝谓客曰予昔亲登泰山是以知斯图之妙诸君未尝登其妙处不尽知也后以三十千归嘉兴姚御史公绶未几姚氏火作此画亦付煨烬惜哉【都元敬谈纂】
　　吾家周砥铜官秋色画卷后元人题咏极多今为严道普氏购去矣

　　清河书画舫卷十一上
<子部,艺术类,书画之属,清河书画舫>
　　钦定四库全书
　　清河书画舫卷十一下
　　明　张丑　撰
　　元
　　倪瓒
　　师子林图　黄鹤山居图　山隂丘壑图　龙门独眺图　髙进道水竹居图　惠山图　春山岚霭图　春林逺岫图　鹤林图　隔江山色图　逺树石岫图　溪山仙馆图　雅宜山斋图　树石平逺图
　　倪云林先生一生不画人物惟师子林图有之亦罕着色者自髙进道水竹居图外似闻徐太常藏山隂丘壑图一轴絶细而有风韵然未之见也　倪髙氏鹤林图卷为周真作旧藏华文伯家今在董宰处欵云鹤林图为元初画瓒后有元镇灵鹤词并郑洪来见心胡若思文徴仲等诗赞而董宰跋之甚详前后凡十有八人云其画前作逺山一带中作疎林七株复有方坛一鹤一虽萧疎小笔而逸趣无涯真仙品也【灵鹤辞后题名书倪作郳亦属创见】
　　倪迂师子林图自跋　余与赵君善长以意商确作师子林图真得荆闗遗意非王所梦见也如海因公宜宝之懒瓒记癸丑十二月【真迹　后有董元宰太史跋尾弗及録云赵善长名元别号丹林画师董源其遗迹流传葢寡世极贵之　又见倪迂天香深处短卷画法尤精题识娓娓可诵】倪元镇师子林图一卷书法娟秀跋语清真所画柴门梵殿长廊髙阁丛篁嘉树曲径小山以及老僧古佛无不种种絶伦止墙角一株梅似属累笔春秋责备贤者予为作此品题正使瑜不掩瑕方是迂翁真相知耳【此卷题咏几及百人今皆佚去矣其朱性父手録副本一帙幸尚存云】
　　又见倪髙士山水小册一帧拍塞满纸笔墨清竒右方题欵两行词曰云林子画丁未八月别有文徴仲太史一诗写作对题可觅元镇诗帖改装袖卷展玩也
　　传闻倪迂尚有赠王耕云山居图卷极为详整在新安士人家渇欲一见而未能至今尚在梦想记此以俟
　　倪云林山隂丘壑图跋　云林生平不作青緑山水仅二幅留江南此其最精者也若近若逺若浓若淡若无意若有意殆是西施轻妆临緑水不胜其态仓卒见之靡不心折据题初写寄赵士瞻后入邹惟一家惟一所托以殁者书法亦遒婉雅胜其生平时王世贞题【弇州山人四部稿】
　　云林着色山水当以山隂丘壑为最城东水竹居次之如春江暮霭等制直是赝鼎未可以甲乙论也
　　云林水竹居图　至正三年癸未嵗八月望日髙进道过余林下为言僦居苏州城东有水竹之胜因想像图此并赋诗其上云僦得城东二畆居水光山色照琴书晨起开轩惊宿鸟诗成写砚没游鱼倪瓒题　好在云林一老迂画图寄到玉山居自来王谢原同调宜向城东共读书龙门良琦　不见倪迂二百年风流文雅至今东城水竹知何处抚卷令人思惘然徴明【真迹右方良琦诗题本身上徴明诗参笺书也下有沈恒吉项元汴收藏印】
　　王廷珸擕示云林僦居城东图小帧青緑满幅全师董源其上小楷诗题极精无能识者张丑广徳特定为天下倪画第一即举世非之不顾也乃述赞云晚阅倪笔百千抜一余方盛夸举世共哗作者固难知亦不易僦居擅塲鉴定斯至　峕万厯丁巳三月廿日书　余初收蓄启南仙山楼阁袖卷人多致疑焉赖久而论自定既又识抜海岳宝章世皆骇异之未几而品日髙乃今赏鉴元镇僦居城东矮幅虽家喻户晓弗信也鲜有不非笑之者然不笑不足以为道呜呼安能起三公于九原与之面相印可耶　元镇书法本自遒劲旋就清婉画品原初详整渐趋简淡世人但尚老笔纷披而不知其蚤嵗之精细陋矣哉　至正癸未元镇时年四十有三为进道写青緑细山水笔意仿效荆闗兼有董巨遗意而上方小楷题咏全师欧阳率更自非寻常卷轴之可比拟古语云其造愈微其知愈寡信然哉
　　倪真君惠山图　至正五年三月八日元素先生来林下瓒乃赋诗曰呉淞江水春映空波浪沄沄霞影红畊田凿井居其左令我长怀甫里翁梦见维舟江畔柳剥啄敲门散杯酒整冠起接平生欢石迳兰芳重擕手雨后共行林下正见惠山先生命瓒写之画讫因书此诗于上张外史陈先生见之必大笑也倪瓒记　佳树隂森欲碍空画成夜落灯花红絶怜带经自锄者未忍竟别天随翁汾湖春云散髙柳湖水微茫緑于酒翁归天末见青山临风莫负挥弦手陈方用元镇诗韵题其画上【真迹】
　　云林倪瓒蚤年书法精美其在至正初元者妙有大令遗风苐指顶已上大字便不能工是亦尺有所短也
　　春山岚霭图　东海倪瓒写春山岚霭赠仲章沈君至正九年三月一日　秀色云林画未干一峯天柱倚苍寒玉人只隔轻烟霭三尺图中正面看　元镇此幅又入巨然之室谓二米所不逮也张雨阅　九龙峯上雨云干影落栖神涧水寒不是天机飞墨妙何由写入画图看　画固妙矣谓二米所不逮然乎郑元祐　露草雨苔青不干牀头涧水夏生寒经长史挥毫处只作当时旧宅看【南涧实张君旧业故云】倪瓒【真迹】
　　厯观云林画迹求其气韵生动者当以春山岚霭为冠其拍塞满幅不必言而烘锁泼染尤异世以清逸见赏何足以尽倪君耶
　　倪元暎春林逺岫图　我别故人无十日冲烟艇子又重来门前积雨生幽草墙上春云覆緑苔　断送一生棋局里破除万事酒杯中清虚事业无人解听雨移时又听风　没迳春泥不出门山烟江雾昼长昏糟床声杂茅檐雨破却隂寒酒自温　郯子论诗冀北空晤言千里意常同待晴紫陌堪萦手行咏山光水影中　至正十四年二月廿五日雨郯君九成赋絶句四首云杏花帘幙看春雨深巷无人骑马来独有倪寛能忆我黄昏蹑屐到苍苔　春色三分都有几二分已在雨声中墙东两个桃花树恨杀朝来一番风　十日春寒早闭门风风雨雨怕黄昏小斋坐对黄金鸭寂寞沉香火自温　春寒时节病头风惆怅年华逝水同世事总如春梦里雨声浑在杏花中倪瓒留宿髙斋篝灯为写春林远岫图并次韵四诗题画上时夜漏下三刻矣佩韦斋中书【倪云林集　闻此画在浙西石门朱家未及见】
　　倪元镇画隔江山色小帧　至正辛丑十二月廿四日徳常明公自呉城将还嘉定道出甫里捩柁相就语俯仰十霜怳若隔世为留信宿夜阑更秉烛相对如梦寐者甚似为仆发也明日微雪作寒户无来迹独与明公逍遥渚际隔江遥望天平灵岩诸山在荒烟远霭中浓纎出没依约如画渚上疎林枯柳似我容髪萧萧可怜生不能满百其所以异于草木者独情好耳年逾五十日觉死生忙能不为抚旧事而纵远情乎明公复命画江濵寂寞之意并书相与离感慨之情悰徳常今为嘉定同知于民有惠政即昔日之良常山人也朱阳馆主萧闲仙卿倪瓒言【真迹】
　　倪元镇远树石岫图　正月十四日舟过呉江第四桥大风浪中贮水一瓢而去乃赋小诗曰松陵第四桥前水风急犹须贮一瓢敲火煮茶歌白苎怒涛飜雪小停桡是夜泊舟呉江城外人家水月皓然与希言理咏久之明日题壁诗曰人家住近江城外月色波光上下天风景自佳时俗异泊舟闲咏白云篇十五日与希言谒三髙祠望江上诸山为写隔江山色图并赋诗赠别白鸥飞处夕阳明山色隔江眉黛横试看三髙祠下水悠悠中有别离情十九日雨留陶篷戏写逺树石岫并録三诗用发一笑倪瓒【真迹】
　　云林手写顾仲瑛小像白描师李伯时左方有云林题识仲瑛亦自题其上此帧向藏秀水项氏今不知落谁家矣
　　倪云林溪山仙馆小幅绢本水墨神品全师荆浩遗法以成之其上小楷诗题极佳定在汀树遥岑之上新都徐晋逸酷嗜倪画所收不下廿图当以此幅为其秘箧之冠苐公纪年云嵗辛亥作峕年七十有一不应书法如此精谨耳　又见元镇髙士幽涧寒松图咏按题乃是写赠周逊学者详其风格葢晚嵗笔也此图收藏得地纸质如新笔墨精好神采焕然旧为何元朗故物今在溪南呉氏江南人家以倪画有无为其清浊政为此等尤物品定耳　倪元镇林亭秋霁直幅在震泽王氏笔墨生动奕奕有神兼得元镇四题品上上　倪迂元文馆图竒峯古木图桐里夕凉图并在王氏竒迹上上
　　雅宜山斋图　灵岩对植雅宜山穹林巨石临苍湾若翁遁迹在其麓有子读书常闭闗松根茯苓拾可煑林下慈乌去复还写图爱此锦步障白云红杏春防斑至正乙巳五月廿三日句呉郳瓒画雅宜山斋图赋诗以纪嵗月【真迹】
　　云林子雅宜山斋图为陈徴君惟寅作巨幅妙絶层累无穷非晚年减笔可比不腆常语同志曰云林最号古淡非层叠则神不畅石田素称苍劲非细润则妙不显余品两公画笔左右其袒以此
　　元倪迂树石逺岫图　余尝见常粲佛因地图山石林木皆草草而成逈有出尘之格而意态毕备及见髙仲器郎中家张符水牛图枯柳岸石亦率意为之韵亦殊胜石室先生东坡居士所作树石政得此也近世惟髙尚书能领畧之耳余虽不敏愿彷象其髙胜不能盘旋于能妙之间也因新斋髙士持仲杰周君纸素来索写树石逺岫故云至正己亥六月廿四日瓒【真迹　此画茂实府君所购后归之王氏　府君又有倪迂霜林湍石图小幅清逸不凡】
　　倪元镇赠徐耕渔诗卷　八月七日偕耕云叟访耕渔隠者风雨寂寥中为留三日日有图书笔砚之乐九日耕隐赋诗见赠輙次韵奉答　瓒再拜　耕云同一笑也　云卧雨声集庭树飒以秋身同孤飞鹤心若不系舟燕爼登松菌匏尊涧流兰芳日凋悴吾生行归休不作蝼蚁梦游神凤麟洲青山澹相对白髪忽满头仙去云冉冉凤鸣竹脩脩谅哉伐木诗鸟嘤尚相求居呉二十载未及兹山游君才如鲍谢摛辞亦云优懽然敬爱客能不为尔留桑土夙所彻户牖何绸缪地无车马尘路转岩穴幽既晴引飞屩回望林间楼　嵗癸丑中秋日写　题耕渔轩　溪水东西合山家髙下居琴书忘产业踪迹隐耕渔积雨客留宿新晴人趂墟厌喧来洗耳清泚绕前除　仆来轩中自七日至此凡四日矣风雨乍晴神情开朗而又与耕云耕渔笑言娯乐如行玉山中文采自足照暎人也喜而复赋此诗十日瓒【真迹】
