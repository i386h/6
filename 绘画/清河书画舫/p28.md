<!-- { "loadSidebar": true } -->
　　韩干画马赞　韩干之马四其一在陆骧首奋鬛若有所望顿足而长鸣其一欲涉尻高首下择所由济局蹐而未成其二在水前者反顾若以鼻语后者不应欲饮而留行以为廏马也则前无羁络后无棰策者也以为野马也则隅目耸耳丰臆细尾皆中度萧然如贤大夫贵公子相与解带脱帽临水而濯缨遂欲高举逺引友麋鹿而终天年则不可得矣葢优哉游哉聊以卒嵗而无营【并东坡全集】
　　嘉祐中一贵人使江南携韩马一匹随行及回渡采石矶风大作三日不可过欲过又大作于是祷于中元水府庙典祀也是夕梦神告留马当相济翌日诣庙献之风止乃渡至今典于庙中因知天才神不能化天生是物自然而生自乗秀气而成才也天不能资神不能化所以玉楼成必李贺记也
　　唐画张志和顔鲁公樵青图在朱长文字伯原家无名人画甚佳今人以无名命为有名不可胜数故谚云牛即戴嵩马即韩干鹤即杜荀象即张得也【并米氏画史】裴寛善画小马宣和所藏一卷余尝见之作山林间小马十数萧散闲适笔甚闲雅真竒作也【画鉴】
　　古人以良马比君子故名手马图亦可入斋室清玩此外如包虎何猫易猿崔鱼等制虽为前人推许仅可张茶坊酒肆也
　　古今工画番马者自胡瓌父子东丹王外便数陈居中居中设色清润而生色不如胡瓌详其品格亦季孟间也
　　王介石虎臣所藏　东丹王赞华画番部行程图前有宣和御题后又题云世所谓东丹王者其画絶妙【云烟过眼录】
　　周昉
　　高子勉记龙眠李亮功家藏周昉画美人琴阮图兼有宫禁气象旁有竹马小儿欲折槛前柳者亮功官长沙而山谷谪宜州过见之叹爱弥日大书一诗于黄素上诗云周昉富贵女衣饰新旧兼髻重髪根急薄妆无意添琴阮相与娱聴弦不观手敷腴竹马郎跨马要折柳此画后归禁中子勉尝追和云丹青有神艺周即独能兼图画絶世人贞态不可添郤怜如画者相与落谁手想像犹可言雨重烟笼柳亮功寅名伯时弟也【豫章先生全集年谱】
　　蒋长源字永仲家周昉三杨图冯京当世家横卷皆入神　苏州丁氏五星图宗室叔盎字伯充家金星一小帧并真迹也【米氏画史】
　　周昉虢国夫人图在文正公孙李大观家见画继中可考周景元白描过海罗汉图卷见严嵩抄没籍中后归武陵高深甫家不腆评定为卢棱伽画者乃是也文休承严氏书画记列之宋人无名氏内葢悮周昉文会图又挥扇士女图在韩太史家竒迹也
　　题春宵秘戏图后　绢本春宵秘戏图卷戊午七夕获于太原王氏乃周昉景元所画鸥波亭主所藏或云天后或云太真妃疑不能明也传闻昉画妇女多为丰肌秀骨不作纎弱娉婷之形今图中所貌目波澄鲜眉妩连卷朱唇皓齿脩耳悬鼻辅靥颐颔位置均适且肌理腻洁筑脂刻玉隂沟渥丹火齐欲吐抑何态秾意逺也及考妆束服饰男子则逺游冠丝革鞾而具帝王之相女妇则望仙髻凌波韈而备后妃之容姬侍则翠翘束带厌防方履而有宫禁气象种种防缀沈着古雅非唐世莫有矣夫秘戏之称不知起于何代自太史公譔列传周仁以得幸景帝入卧内于后宫秘戏而仁尝在旁杜子美制宫词亦有宫中行乐秘料得少人知之句则秘戏名目其来已久而非始于近世耳按前代之图秘戏也例写男女二人相偎倚作私防之状止矣然有不露隂道者如景元创立新图以一男御一女两小鬟扶掖之一侍姬当前力抵御女之坐具而又一侍姬尾其后手推男背以就之五女一男嬲戏不休是诚古来图画所未有者耶吁亦异矣不腆博求唐宋画迹所遇人物山水花禽竹石歴数不下百帙至秘戏等图得见景元真笔何其幸哉越五日寳米轩装清河牛郎记【此图近为新都王廷珸购去摹本至今犹存】
　　袁安卧雪图卷题咏极多不能悉录谨摘子昻三跋附此　袁安字邵公汝南汝阳人严重有成见敬于州里时大雪洛阳令自出按行见人家皆除雪有乞食者至安门无有行路谓安已死令人除雪入户见安僵卧问何以不出安曰大雪人冻饿不宜干人令以为贤举安孝亷也大徳癸卯二月廿五日姑苏寓舍制孟頫　余为通甫作此图正以通甫好修之士使之景慕其高节耳然予自谓颇尽其能事此难与不知者道也明年四月七日子昻重题　吾十数年前作此图今日观之便如一梦通甫没又已七八年尤使人怅然耳子昻【真迹按松雪跋语此图系子昻所临今入周昉名下疑悮】
　　韩滉
　　韩滉徳宗朝宰相当建中末值兹丧乱遂兼统六道节制出为镇海军江浙东西兼荆湖洪鄂等道节度使中书令晋国公按唐书公天縦聪明神干正直出入显重周旋令猷师律严肃万里无虞然尝以公退之外雅爱丹青调高格逸在僧繇子云之上早嵗兼学书画画则师于陆书则师于张画体生成之踪书合自然之理尝侍车驾南狩征天下兵虽两浙兴师暂劳心计而六法之妙无逃笔精能图田家风俗人物水牛曲尽其妙议者谓驴马虽目前之畜状最难图也惟晋公于此工之遂造竒絶今人间图轴往往有之或得其纸本者其画亦薛少保之比居妙品之上也【唐朝名画记】
　　韩滉字太冲京兆人官至左仆射同平章事封晋国公諡忠肃性强直明吏事工书又章草得张旭笔法【书史会要】
　　韩滉字太冲徳宗朝宰相书法张颠画师陆探微其于人物牛马极工尤好图田家风俗也【画谱拾遗】
　　跋韩晋公子母犊　予平生见三尤物王公明家韩干散马吴子富家薛稷小鹤及此子母牛是也不知未死间尚复眼中有此竒伟否开禧二年四月甲子陆务观北牕书【渭南集】
　　释怀素
　　闻素师自叙真迹为南唐李氏故物宋时歴苏邵吕三氏我明入徐陆两家未及见之
　　释怀素字藏真俗姓钱长沙人徙家京兆奘三藏之门人也初励律法晚精意于翰墨追仿不辍秃笔成一夕观夏云随风顿悟笔意自谓得草书三昧斯亦见其用志不分乃凝于神也当时名流如李白戴叔伦窦臮钱起之徒举皆有诗美之状其势以为若惊蛇走虺骤雨狂风人不以为过论又评者谓张长史为颠怀素为狂以狂继颠孰为不可及其晚年益进则复评其与张芝逐鹿兹亦有加无已故其誉之者亦若是耶考其平日得酒发兴要欲字字飞动圆转之妙宛若有神是可尚者今御府所藏草书一百有一　孝经四　自叙鄂公鬭将赞三　草书歌二【不完】　秋风辞　草圣诗早春诗　自咏诗　寄人诗　忆人诗　游山诗
　　题酒楼诗　酒船诗　劝酒诗　狂醉诗　醉僧图诗寄浩公诗　回雁诗　论草圣帖　论章草帖　论
　　书帖　神仙帖　游山帖　下山帖　寻道帖　贫道帖　玉壶帖　仙杖帖　长生帖　临川帖二　山水帖　山亭帖　早行帖　松声帖　花发帖　上林花发帖　奉李帖　送人帖　药物帖　石膏散帖【乗兴帖附】白石散帖　寄药帖　颠书帖　二谢帖　二谢等
　　帖　奉二谢帖　奉书帖　挥翰帖　笔老帖　遣兴帖　清和帖　近代帖　久在帖　动静帖　临池帖凭事帖　勤读帖　天然帖　本欲帖　足下帖
　　知命帖　白首帖　世人帖　飞钓帖　雄逸帖　汝等帖　还期帖　客舍帖　陶阮帖　江公帖　得书帖　师古帖　取步帖　衣鉢帖　河内诸子帖　河东帖　咸阳帖　吴郡帖　新安县帖　醉颠帖　草颠帖　小草等帖　行书笔法　公孙大娘等帖　临王羲之怀闲帖　千文帖四　梦游天姥山等歌五【宣和画谱】
　　怀素草书祝融高坐对寒峰绿绢帖两行此字最佳石紫微尝刻石有六行今不见前四行问夷庚云与王钦臣杂色襭绢背以诗代怀帖同轴今闻王之子为宗室所购是怀素天下第一好书也【米氏书史】
　　吴寛次韵李宾之观怀素自叙帖真迹　书法莫辨与真真者一见余风神吾生苦不解鉴赏犹道此卷超凡尘少时曽观圣母帖片石错此荆山珍风神已乏祗骨骼邈然陆地望天津囊无黄金可悬购自笑微生常乞隣此卷五年凡两阅手抚秃翁心转亲向来作书总孟浪尽弃旧学从新春枣函藏弆人莫识李侯知得嗟何因昨来借观坐展玩始识半面俄全身长廊豁气或狂怒细墨垂丝兼笑颦秃翁早受佛氏戒不贪尚带痴仍嗔观书得诗吾获利室有双璧非全贫临模咄咄付能者旧例乞隣缘与人【家藏集】
　　道生云双钩悬腕让左侧右虚掌实指意前笔后此古人所传用笔之诀也如屋漏雨如壁拆如印印泥如锥画沙如折钗股古人所论作书之势也然妙在第四指得力俯仰进退收往垂缩刚柔曲直縦横转运无不如意则笔在画中而左右皆无病矣此法钟王之后惟藏真得之为多庶防于是者唐则伯施信本登善防礼绍京泰和伯高清臣诚悬五季则景度重光宋则君谟元章元则子山子昻本朝则仲珩贞伯希哲征仲数人而已【丰于唐不取知章季海父子宋不取子瞻鲁直元不取伯机明不取南宫履吉当别有意　艺苑巵言】项度藏怀素苦笋帖真迹后有米敷文跋尾其书较酒狂帖更胜亦见妮古录中

　　清河书画舫卷四下
<子部,艺术类,书画之属,清河书画舫>
　　钦定四库全书
　　清河书画舫卷五上
　　明　张丑　撰
　　唐
　　顔真卿
　　自书吏部尚书诰　瀛洲帖　祭侄季明文藁送裴将军北伐诗
　　清臣楷法冠絶唐世识者尤以行书为其第一【如坐位祭侄之类结搆更觉飞动】相传大字瀛洲帖为宋宣和御府故物元初藏张可与家后具王芝鲜于枢等六防乔篑成题名歴代传授有绪若此治中归史明古氏即寓意编所谓史丈新收者也嘉靖壬辰复在华中甫家而文征仲为之防至甲子岁幸为茂实府君所购每一披阅我公忠肝义胆恍然在目为之敛袵叹赏者竟日【瀛洲帖后归项叔子】
　　唐顔鲁公书诰【神品】　唐顔真卿之告　勅国储为天下之本师导乃元良之教将以固本必由教先非求忠贤何以审谕光禄大夫行吏部尚书充礼仪使上柱国鲁郡开国公顔真卿立徳践行当四科之首懿文硕学为百氏之宗忠谠罄于臣节贞防存乎士范述职中外服劳社稷静专由其直方动用谓之悬解山公启事清彼品流叔孙制礼光我王度惟是一有实贞万国力乃稽古则思其人况太后崇徽外家聨属顾先勲旧方睦亲贤俾其调防以全羽翼一王之制咨尔兼之可太子少师依前充礼仪使散官勲封如故　建中元年八月廿五日　太尉兼中书令汾阳郡王臣使　中书侍郎阙　银青光禄大夫中书舍人权知礼部侍郎臣于邵宣奉行　奉勅如右牒到奉行　建中元年八月廿六日　银青光禄大夫守门下侍郎同平章事上柱国炎　朝议大夫守给事中审　月　日　时　都事左司郎中　吏部尚书阙　朝议郎权知吏部侍郎赐绯鱼袋　正议大夫吏部侍郎上柱国吴县开国公赐紫金鱼袋　银青光禄大夫行尚书左丞　告光禄大夫太子少师充礼仪使上柱国鲁郡开国公顔真卿奉勅如右符到奉行　主事　郎中　令吏　令史　建中元年八月廿八日下　右顔真卿自书告绍兴九年四月七日臣米友仁恭览审定　鲁公末年告身忠贤不得而见也莆阳蔡襄斋戒以观至和二年十月廿三日　官告世多传本然唐时如顔平原书者絶少平原如此卷之奇古豪宕者又絶少米元晖蔡君谟既已赏鉴矣余何容赞一言
　　董其昌【真迹】
　　顔书朱巨川诰在陈仲醇家绢本完好即停云馆所刻者
