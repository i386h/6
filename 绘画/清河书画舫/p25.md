<!-- { "loadSidebar": true } -->
　　余始得李邕书不甚好之然疑邕以书名自必有深趣及看之久遂谓他书少及者得之最晚好之尤笃譬犹结交其始也难则其合也必久余虽因邕书得笔法然为字絶不相类岂得其意而忘其形者耶因见邕书追求钟王以来字法皆可以通然邕书未必独然凡学书者得其一可以通其余余偶从邕书而得之耳嘉祐五年春分日雪中西牕信笔【欧公试笔】
　　泰和真迹　记刻亭上字画褊浅恐不能传逺欲改刻之邕状
　　亭为李之芳鹊湖新亭所刻字画即吾宗神秀篇也泰和专心刻石宜其传世久而弥光云此帖今在项氏
　　李邕帖赞【有序】　右唐秘书李邕字泰和书光王琚宗皇帝之子濮王峤太宗皇帝之曽孙故紫微舍人石昌言所藏元祐丁卯过甬上遇紫微孙夷庚字坦夫以张萱六画徐浩二古帖易得尚有厉少府求地黄帖白麻纸在石氏坦夫幼安长子书画号苑翰林苏子瞻为之序此帖飘縦后帖严谨予欲此帖坦夫惜不与幼安程夫人于户间使以归予焉六月甲申南都舟中赞曰蓬监皇皇才高气方张说妬善杜甫光子敬储逸僧防与详润分玉莹秀溢春芳襄阳米芾审定真迹秘玩
　　跋李邕胜和帖　右唐秘书监李邕字太和墨迹五十字易于吕文靖丞相家户部尚书穉卿之孙端问有三帖第一帖有张子有字淡墨昏第二帖有缙云字纸揭损此第三帖也精彩动人墨渴笔劲想运笔神助丁丑嵗涟漪郡斋手【并寳晋英光集】
　　李泰和真迹　毒热比惟胜和邕今日至当涂地迩人逺不及把袂惘惘如何珍重珍重谨驰力不具　李邕状咨　六月廿二日申时　致意儿郎等各佳也　即欲迎濮王八郎后来足得未劳急也防周至惠鹿欲报适来风水事也少于道左申谢耳因还使驰力不具李邕状咨　二日光八郎记室　劳借马甚堪骑悚息濮王少若问还报驿上安置得不示之　李北海二帖子昻鉴定【真迹】
　　唐萧诚伪为古帖示李邕曰右军真迹邕欣然曰是真物诚以实告邕复视曰细看亦未能好以此论之古人墨迹未易辨也【格古要论】
　　解大绅学士春雨斋续书评凡二十八人　钟繇书如公孙硕肤赤舄几几王右军如子之燕居申申夭夭智永瑶台雪鹤高标出羣虞世南如重华在位被袗鼓琴欧阳询秋霄健翮峭壁双清褚遂良披沙拣金薛少保寒机夜织顔真卿五丁凿路柳公权一夫当闗张长史风回电驰僧怀素云行雨施李北海楼台映日花木逢春徐曽稽怒猊渴骥藏棱出力坡谷言维张从申有入木七分之气吾尝闻之子山云米南宫竒逸超迈烟云卷舒黄山谷清圆妙丽引绳贯珠苏东坡丰腴悦泽绵里藏针蔡端明方正严楷土偶金赵文敏神明英杰仪凤冲霄祥云捧日康里子山雄剑倚天长虹驾海饶介之卞庄刺虎功倍力省宋克鹏九万须仗扶摇宋仲珩龙驹凤雏神采已具詹希元【字孟举新安人独擅署法】署书冠冕庄重俞紫芝【名和字子中同江人逮事松雪】临摹子夫擅宠杜叔循【名环庐陵人】真书清风兰雪胡子申【名布旴江人】瑚碧树颇谢琮璜揭平仲【名枢丰城人】旱蛟得雨秋鹰入云【墨池璅录】
　　韩干
　　双马图　圉人呈马图
　　【附　胡瓌番部卓歇图　东丹王人犬图】
　　绢本韩干双马图旧藏曹泾杨氏前题马中神骏后有米黻等题名并东坡絶句皆真迹妙絶余近收松雪翁摹本题云韩生双马图子昻为晋之临神采飞动宛然韩公笔也
　　丑按干尝画下生嗔弥勒精妙入神则干又善为道释像不独工畜兽也
　　韩干双马图真迹神品　马中神骏　元祐戊辰正月获观于才翁之子洎米黻记　太平兴国翰林苏氏寳宁赐第观　绍彭　太原王尧臣　杜绾　辙从观秦观　黄宗元　赤髯碧眼老鲜卑回策如萦独善
　　骑赭白紫骝俱絶世马中岳湛有余姿眉山苏轼题右唐韩干所画二马今藏松江一士人家后有米元章王尧臣薛绍彭苏子由秦少游诸名胜题名及东坡翁絶句坡诗今见集中但集本以余姿作妍姿为不同耳近予又于冢宰石淙公处见干马性图亦是真笔惜无题识葢世之售书画者或为赝本必移置题识以规厚利若书画既真人览之自知虽无题识可也　吴郡都穆元敬父【真迹】
　　韩干初师陈闳后师曹霸画马得骨肉停匀法遂与曹韦并驰争先及画贵游人物各臻其妙至于傅染色入缣素余尝见其人马图在钱塘王氏二奚官引连钱骢燕支骄又见一卷朱衣白帽人骑骝五明马四蹄破碎如行水中乃李伯时旧藏在京师见明皇试马图调马图五陵游侠图照夜白粉本上有干自书内供奉韩干照夜白粉本十字要之唐人画马虽多如曹韩特其最著者后世李公麟伯时画马专师之亦可谓优入圣域者也【画鉴】
　　韦偃工画马松石更佳世不多见其笔法磊落挥霍振动杜子美诗所谓戏拈秃笔写骅骝倐见骐驎出东壁者余尝收红韀覆背骢马图笔力劲健騣尾可数如顔鲁公书法往嵗鲜于伯防见之惊叹累日尝赋诗曰渥洼产马如产龙韦偃画马如画松竒文也惜不成章而卒【画鉴】
　　绢本胡瓌番部卓歇图尘垢破裂神彩如生明昌中秘物也今在韩氏此卷云烟过眼录困学斋纪闻并详载之　范阳胡瓌工画槖驼番马用笔清劲渲染有法近于文氏获观番部槖驼图前有政和宣和两玺后有徽庙瘦金书御题胡瓌二字虽绢素百破而设色如新人马皆有生气逺胜东丹王家法也乃王征君百谷跋语云此图既非出猎又非入贡不知云何岂亦未识其名耶
　　胡防胡人汲水图笔法古劲大有父风都元敬有跋真迹
　　五代东丹王人犬图　画人物以得其情性为妙东丹此图不惟尽其形态而人犬相习又得于笔墨丹青之外为可珍也子昻题　唐胡瓌用笔清而圜防得笔于父熟而劲但清圜微劣于父尔五代之赞华深于形似葢自土风之习前辈论笔乏壮气信然今诸赏鉴多以东丹防大与谱叙不相表里吾故表而出之大徳九年九月二十日无闲民云【真迹】
　　周昉
　　袁安卧雪图　蛮夷职贡图
　　丁晋公始典金陵陛辞之日真宗出周昉袁安卧雪图曰付卿到金陵可选一絶景处张此谓遂张于赏心亭云事见郭若虚图画见闻志【此图今在严分宜家】近见子昻袁安卧雪卷先后题咏者凡十八人皆一时韵士葢为袁通甫作也又都元敬寓意编自言收得范寛袁安卧雪图卷笔法妙入神不知今在何处须留心细访之
　　古画至唐初皆生绢至吴生周昉韩干后来皆以热汤半熟入粉槌如银版故作人物精彩入笔今人收唐画必以绢辨见文粗便云不是唐非也张僧繇阎令画世所存者皆生绢南唐画皆粗绢徐熙绢或如布【米氏画史】周昉挥扇士女卷在韩太史家原系宋思陵题张受益故物也其画细描重着色前后凡十三人为妃后者四图穷有树一株虽绢素破故而神彩奕然真竒迹也苐恐更百年后褙久脱落无复神踪可寻一味按籍品较何殊捕风系影耶　又见景元春宵秘戏四段人物古雅设色沈着近为好事家分藏亦竒迹也
　　董逌书李伯时藏周昉画云龙眠居士知自嬉于艺或谓画入三昧不得辞也尝得周昉画按筝图其用工力不遗余巧矣媚色艳态明眸善睐后世自不得其形容骨相况传神写照可暂得于阿堵中耶尝持以问曰人物丰穰肌胜于骨葢画者自有所好哉余曰此固唐世所好尝见诸说太真妃丰肌秀骨今见于画亦肌胜过骨昔韩公言曲眉丰颊便知唐人所尚以丰肌为美昉于此时知所好而图之矣【广川画跋】
　　周昉惜花士女图在韩氏精彩生动宜为冠
　　茂实府君旧藏周昉西夷职贡图一高头短卷前有宋徽宗瘦金标题后有明昌等印记归之韩太史按宣和明昌二帝题签法书用墨名画用泥金又宣和天水双龙印有方圆二样法书用圆名画用方也高宗御府手卷画前上白引缝间用乾卦圆印其
　　下用希世藏小方印画卷尽处用绍兴二字长印墨迹不用卷上合缝卦印止用其下希世小印其后仍用绍兴小玺　古人题画书于引首宋徽庙御书题跋亦然故宣和间褙书画用黄绢引首也近世多书于画首赵松雪云画至元朝遭一刼也
　　张可与家有周昉五星真形图昉为宣州长史日所画其星法亦昉手自书【研北杂志】
　　周昉托塔天王像大着色与韩氏挥扇士女卷相彷神采动人当是真笔
　　周景元白描过海罗汉图卷见严嵩抄没籍中后归武林高深甫家载之尊生八牋品为天下名画第六不腆评定为卢楞伽者乃是也文休承严氏书画记亦列周昉名下葢沿习之误耳
　　韩滉
　　田家移居图　明皇演乐图　五牛图
　　韩滉田家移居图明昌秘府官本天顺成化间跋者三人今在武林高深甫家笔法竒妙绢素完好乃严分宜之故物也史称滉忠勤王室相业可师复能留心绘事笔墨神竒抑何多才艺耶　韩滉画品妙絶古今同时有山人戴嵩者画笔色色师滉而牛则称独步矣
　　世俗见马即命为曹韩韦偃见牛即命为韩滉戴嵩甚可笑唐名手众未易定惟薛道祖绍彭家九马图合杜甫诗是真曹笔余唐人大抵不相逺也又金陵有唐人韩滉画牛今人皆命为戴嵩戴葢差瘦也【米氏画史】
　　唐画明皇演乐图大幅亦在韩太史存良家无名人画极佳上有晋府收藏印或云韩滉笔也滉为中书令封晋国公諡忠肃工于书画画体生成之踪书合自然之理其遗迹世颇有之按文休承严氏书画记载晋公演乐图一其真是耶
　　韩太冲五牛图在项氏绢本矮卷其后赵文敏公凡三跋今录于左　余南北宦游于好事家见韩滉画数种集贤官画有丰年图醉道士图最神张可与家尧民击壤图笔极细鲜于伯防家醉道士图与此五牛皆真迹初田师孟以此卷示余余甚爱之后乃知为赵伯昻物因托刘彦方求之伯昻欣然辍赠时至元廿八年七月也明年六月携归吴兴重又明年济南东仓官舍题二月既朢赵孟頫书　右唐韩晋公五牛图神气磊落希世名笔也昔梁武欲用陶景景画三牛一以金络首一自放于水草之际梁武叹其高致不复强之此图殆写其意云子昻重题　此图仆旧藏不知何时归太子书房太子以赐唐古台平章因得再展抑何幸耶延祐元年三月十三日集贤侍读学士正奉大夫赵孟頫又题【真迹　卷后又有鲁孔克表一跋弗及录克表字正夫亦名士也】
　　跋韩晋公画牛　予居镜湖北渚每见村童牧牛于风林烟草之间便觉身在图画自奉诏防史逾年不复见此寝飰皆无味今行且奏书矣奏后三日不力求去求不聴輙止者有如日嘉泰癸亥四月一日陆游书【渭南集】韩晋公滉工画人物及牛图佳尝见其田家移居图村童螘戏图醉客图鼓腹图醉学士图及牛图数本人物源流顾陆牛图是公所长戴嵩得其绪余有名于世此葢人物不及而牛独过之也【画鉴】
　　释怀素
　　绢本千文　画诀帖　梦游天姥吟　论书帖
　　狂素草继颠张大似鲁男子善学柳下惠或云狂素不狂葢实录也文休承严氏书画记曰怀素绢本草书千文一初藏海盐姚氏其家云此帖一字值一金故号千金帖不知防传失去乃余以善价得之通用黄绢八幅丝理精细纎毫无损交接处用军司司马印箝记亦曽摹刻停云馆后归史氏自史氏归严氏今已入内府矣葢晩年书也丑按素师专以狂怪胜人而此帖专趋平淡大竒大竒
