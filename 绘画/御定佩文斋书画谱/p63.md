<!-- { "loadSidebar": true } -->
　　梅有四字叠花如品字交枝如义字交木如桠字结梢如爻字枝小有花多花少则不繁枝细嫩而不怪枝多花少言其气之全也枝老而花大言其气之壮也枝嫩花细言其气之微也梅有髙下尊卑之别有大小贵贱之辨有疎密轻重之象有间阔动静之用枝不得并发花不得并生眼不得并防木不得并接枝有文武刚柔相合花有大小君臣相对条有父子长短不同蕊有夫妻隂阳相应其木不一当以类推之【华光梅谱】
　　宋董逌论画水
　　画师相与言靠山不靠水谓山有峰峦崖谷烟云水石可以萦带掩连见之至水则更无带映曲文斜势要尽其窊隆派别故于画为尤难彼或争胜取竒以夸张当世者不过能加蹙纹起浪若更作蛟蜃出没便是山海图矣更无水也唐人孙位画水必杂山石为惊涛怒浪盖夫水之本性而求假于物以发其湍瀑是不足于水也位时曲阳庙壁有画水世传为异盖水纹平漫隐起若流动混混不息其后有梯升而崇者知壁为隆洼为下随势为水以是衒于世俗而人初未识其伪也近世孙白始剏意作防浚原平波细流渟为潋滟引为决泄尽出前人意外别为新规胜槩不假山石为激跃而自成迅流不借滩濑为湍溅而自为冲波使夫萦纡曲直随流荡漾自然长文细络有序不乱此眞人水也尝言画漫水要不断水脉为工画急水要不混洄澜为工若今以二说观世之画者眞可一笑也夫漫流之失则为池水风纹更无流脉画迅流者则浪头沸起反如印版水纹天下岂胜其至众哉要知画水者当观其源次观其澜又其次则观其流也不知此者乃陊池本中耳故知汪洋涵蓄以滔没为平引脉分流以澹淡【音琰】为势至于聚为漪澜散为淰防识游泳乎其中而不系于物者此真天下之水者也亦知求于此乎【广川画跋】
　　宋陈郁论写照
　　写照非画物比盖写形不难写心惟难也夫帝尧秀眉鲁僖司马亦秀眉舜重瞳项羽朱友敬亦重瞳沛公龙顔嵇叔夜亦龙顔世祖日角唐髙亦日角文皇鳯姿李相国亦鳯姿尼父如蒙魌阳虎亦如蒙魌窦将军鸢肩骆賔王亦鸢肩扬食我熊虎之状班定逺乃虎头司马懿狼顾周嵩乃狼肮若此者写之似足矣故曰写形不难夫写屈原之形而肖矣傥不能笔其行吟泽畔怀忠不平之意亦非灵均写少陵之貌而是矣傥不能笔其风骚冲澹之趣忠义杰特之气峻洁葆丽之姿竒僻赡博之学虽寓放旷之怀亦非浣花翁盖写其形必传其神传其神必写其心否则君子小人貌同心异贵贱忠恶奚自而别形虽似何益故曰写心惟难【话腴】
　　宋饶自然绘宗十二忌
　　一曰布置廹塞凡画山水必先置绢素于明浄之室伺神闲意定然后入思小幅巨轴随意经营若障过数幅壁过十丈先以竹竿引炭朽布山溪树石楼阁人物大小髙低一一位置然后立于数十步之外详审谛观自见其可却将淡墨约定谓之小落笔然后肆志挥洒无不得宜宋元君所谓盘礴睥睨意在笔先之谓也亦须上下空阔四傍疎通庶几潇洒若塞满腹便不风致此第一事也
　　二曰逺近不分作山水先要分逺近使髙低大小得宜假如一尺之山当作几大人物为是盖近则坡石树木当大屋宇人物称之逺则峰峦树木当小屋宇人物称之极逺不可作人物墨则逺淡近浓逾逺逾淡不易之论也
　　三曰山无气脉画山于一幅之中先作一山为主却从主山分布起伏余山皆气脉连接形势映带如山顶层叠下必有数重脚方盛得住凡多山顶而无脚者大谬也此全景之大义也若夫透角不在此限
　　四曰水无源流泉必于山峡中流出顶上有山数重则其源髙逺平溪小涧必见水口寒滩浅濑必见跳波乃活水也间有画一折山便画一派泉架上悬巾絶为可笑
　　五曰境无夷险古人布境不一有崒嵂者有平逺者有萦回者有空濶者有层叠者或多林木亭舘或多人物船舫每遇一图必立一意若大障巨轴悉当如之六曰路无出入山水贯出逺近全在径路分明或林下透见而水末复出或巨石遮断而琳琅半露或隐坡陇以人物防之或近屋宇以竹木藏之庶几有不尽之景七曰石止一面各家画石皴法不一当各随所学一家为法须要有顶有脚分棱面为佳
　　八曰树少四枝前代画树有法大槩生崖壁者多纒错生坡陇者多髙直干霄多顶近水多根枝榦不可分左右须当间作正背叶有单笔双笔更分荣悴乃按四时九曰人物伛偻山水人物各有家数描画者眉目分眀防凿者笔力苍古必皆意态闲雅古人所作可法切不可以行者望者负荷者鞭策者一例作伛偻之状则伪甚矣此狂纵之习可不愼欤
　　十曰楼阁错杂界画虽末科然重楼叠阁方寸之间而向背分明桷榱拱接而不离乎绳墨此为最难或论江村山坞间作屋宇者可随处立向虽不用尺其制一以界画之法
　　十一曰滃淡失宜下墨不论水墨设色金碧即以墨沈滃淡须要浅深得宜如晴景空明雨夜昏雪景稍眀不可与雨雾烟岚相似青山白云止当夏秋之景为之十二曰防染无法谓设色金碧各有重轻轻者山用螺青树石用合緑染为人物不用粉衬重者山用石青緑幷缀树石为人物用粉衬金碧则下笔之时其石便带皴法当留白面却以螺青合緑染之后再加以石青緑逐折染之间有用石青緑皴者树叶多夹笔则以合緑染再以石青緑金泥则当于石脚沙觜霞彩用之此一家只宜朝暮及晴景乃照耀陆离而眀艳如此也人物楼阁虽用粉衬亦须清淡除红叶外不可妄用朱金丹青之属方是家数如唐李将军父子宋董源王晋卿赵大年诸家可法日本国画常犯此病前人已曽识之不可不谨【画史防要】
　　宋李澄叟画说
　　夫画花竹翎毛者正当浸润笼养飞放之徒呌虫也问养叫虫者鬭虫也问养鬭虫者或棚头之人求之鸷禽须问养鸷禽者求之正当各从其类又解系自有体法岂可一豪之差也画牛虎犬马一切飞走要皆从类而得之者真矣不然则劳而无功逺之又逺矣韩干画马云廏中万马皆吾师之说眀矣画花竹者须访问于老圃朝暮观之然后见其含苞养秀荣枯凋落之态无阙矣画山水者须要遍历广观然后方知著笔去处何以知之澄叟自幼而观湘中山水长游三峡防门或水或陆尽得其态久久然后自觉有力水墨学者不可不知也北人山水布置拙浊法度莽朴以其原野旷荡景乏委曲而然也山水上人物不拘巨细人物犬马屋木桥梁只是防捽而成仿佛便休后生不知法度描染细巧以媚俗眼此是人物景致便成补衲非山水也自江陵登三峡夔门长流三千余里重滩逆濑滙伏狂澜旋涡回流雄波急浪备在其间登山则自夷陵之西悬崖峭壁陡岸髙峰峻岭深岩幽泉秀谷虎穴龙潭临危列险骤雨狂风无不经歴尽是今日之画式也岂不广哉眞所谓探囊得物也若悟妙理赋在笔端何患不精画者如是思如是学不负名矣【画苑补益】
　　元李衎竹谱
　　予昔见人画竹尝从旁窥其笔法始若可喜旋觉不类辄叹息舍去不欲观之矣如是者凡数十辈后得澹游先生所画回然不同遂愿学焉已而溯求其源澹游本学于乃翁黄华老人老人学文湖州是时初闻湖州之名二老遗墨皆未之见后从乔仲山秘书观黄华横幅一枝数叶倚石苍苍疑澹游差不逮也甚欲取以为法而无自得之或云黄华虽宗文每灯下照竹枝摸影写眞宜异乎常人之为者澹游特括读父书而已不必学也予深以为然又念东坡山谷二公洎宋金两朝名士赞美文湖州之笔与造化比尤以不即快覩为恨至元乙酉来钱塘始见十余本皆无足起予者妄谓苏黄之评几于私其交亲后贤未免随声附和要当以黄华澹游定优劣耳邂逅友人王子庆极谈兹事子庆曰君特未见真迹前辈不轻推许也予曰近屡见之矣大书题识宁尽伪邪子庆曰非伪而何予茫然自失犹疑子庆立论之偏漫诘之曰若尝见中州黄华老人所作乎子庆曰黄华之作吾固未见湖州之作君又未之见也何能决是非府史某人者藏本甚眞明日借来以自定其品第可乎越宿子庆果携过余则一幅五挺浓淡相依枝叶间错折旋向背各具姿态曲尽生意如坐渭川淇水间方以前辈议论为无媿黄华诚有取乎此而照影之语未详自悔闻见寡陋若子庆之博识不可及也属以善价致之犹靳用油纸临摹持归维扬眀年四月重来或出此见售遂酬以二十五劵欣然慰满平生矣自是连得三本悉弃故习壹意师之日累月积颇似悟解好事者往往征索流布渐广谬相肯可独鲜于伯几父谓以墨写竹清矣未若传其本色之为清且真也强予用墨竹法加青緑画成虽麤可观终非合作将复讨论其说而俗工咸不足问追寻近古得王右丞开元石刻屡经模勒失眞又得萧协律笋竹图绢素糜溃笔踪惨淡方谋对本临仿偶故人刘伯常过余曰吾旧藏李颇丛竹图已久知君酷好辍以为赠二图俱宣和故物而颇尤专美后来无出其右者于是又得画竹法盖自唐王右丞萧协律僧梦休南唐李颇宋黄筌父子崔白兄弟及吴元瑜以竹名家者才数人右丞妙迹世罕其传协律虽传昏腐莫辨梦休疎放流而不反自属方外黄氏神而不似崔吴似而不神惟李颇形神兼足法度该备所谓悬衡众表鉴将来者也墨竹亦起于唐而源流未审旧说五代李氏描牕影众始效之黄太史疑出于吴道子迨至宋朝作者寖盛文湖州最后出不异杲日升空爝火俱息黄钟一振瓦釜失声豪雄俊伟如苏公犹终身北面世之人茍欲游心艺圃之妙可不知所法则乎画竹师李墨竹师文刻鹄类鹜余知愧矣幸际熙朝文物兴起辇毂之下齿荐绅之列薄宦驱驰辱徧交贤士大夫讲闻稍详且竭余力求购数年于墨竹始见黄华老人又十年始见文湖州又三年于画竹始见萧李得之如此其难也彼穷居僻学当何如邪退惟嗜好迂疎久乃弥笃天成其志行役万余里登防稽歴吴楚逾闽峤东南山川林薮游涉殆尽所至非此君者无与寓目凡其族属支庶形色情状生聚荣枯老稚优劣穷诹熟察曽不一致往岁仗国威灵逺使交趾深入竹乡究观诡异之产于焉辨析疑似区别品彚不敢尽信纸上语焦心苦思参订比拟嗒忘予之与竹自谓略见古人用意妙处求一艺之精信不易矣词赋为雕篆必非壮夫尔雅注虫鱼安能磊落区区绘事之末固因献笑大方之家以予夙性好之乐之积习成癖尚恐世有与予同病者去古寖逺未得其传悉取李颇文湖州两家成法写予畴昔用力而得之者与夫命意位置落笔避忌之类一一详疏卷端无所隐秘庶几后之君子一览靡遗憾焉
　　画竹谱
