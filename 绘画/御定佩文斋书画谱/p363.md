<!-- { "loadSidebar": true } -->
　　恕先髙贤絶艺世所共知其笔墨精妙蝉蛇变化夀臣父叔记之矣然恕先要为难知以为异人邪自应防意物表不当复宾宾效世俗为者而此画本范模闗吴辈一二曲折毫发防缀惟谨不谬岂大匠诲人必以规矩者欤其遗迹不多有世传图上一角数尺素本末作童子纸鸢中引线满之离絶匠意此又岂规矩笔墨可求者哉弥明道士云吾不解人间书而石鼎聫句极唐诗之巧语侯刘辈以谓吾就汝所能者为之恕先其近是哉【鸡肋集】
　　宋郭忠恕摹辋川图
　　王右丞辋川图与余昔在杭苕故家见者一様前有集贤院御书印内合同印题摩诘本后书河北郭忠恕奉命复本则知为江南李后主时临本也虎贲中郎更无辨处郭亦妙笔矣右丞唐开元天宝朝士名维字摩诘工诗画辋川其所居自写为图精密细润在小李将军着色山水上今如鲁宝玉大弓絶无仅有吾昻霄珍之重之携上天京名公相一见赏识鉴定价増十倍大徳戊戌冬至庐陵民八十叟李珏元晖敬跋【书画题跋记】
　　宋郭忠恕避暑宫图
　　画家宫室最难为工谓须折算无差乃为合作盖束于绳矩笔墨不可以逞稍渉畦畛便入庸匠故自唐以前不闻名家至五代衞贤始以此得名然而未为极致独郭忠恕以俊伟竒特之气辅以博文强学之资游规矩凖绳中而不为所窘论者以为古今絶艺此卷水殿图千榱万桷曲折髙下纎悉不遗而行笔天放设色古雅非忠恕不能也宣和御府所藏三十四种有明皇避暑宫图四此岂其一邪传此为钓鳌图按赵与时宾退録载唐人酒令有钓鳌图一卷刻木为鳌鱼沉水中钓之以行劝罚此图有鳌鱼之类浮水靣岂避暑时用以行酒邪其事不可考而此图则避暑宫无疑矣忠恕字恕先洛阳人通九经尤精小学仕汉为湘隂令从事谢去周世宗召为周易博士贬干州司户秩满不仕宋初复召为国子监主簿后竟尸解事具东坡集而画谱称忠恕字国宝不知何许人与坡集所记不同要为怪诞不经之人然其画法之妙则不可掩也中书舎人王君子贞出以相示遂为记此正徳十四年己卯七月既望书【甫田集】
　　宋郭忠恕楼居仙图
　　郭忠恕恕先所作中书令赵韩王普思黙堂印相国王冀公钦若太原钦若图书作石似李思训作树似王摩诘至于屋木楼阁恕先自为一家最为独妙栋梁楹桷望之中虚若可蹑足阑楯牖户则若可以扪歴而开阖之也以毫计寸以分计尺以尺计丈増而倍之以作大宇皆中规度曾无小差非至详至悉委曲于法度之内者不能也然恕先仕于朝所弛不羁放浪玩世卒以傲恣流窜海岛中道仆地蜕形仙去其图写楼居乃如此精密非徒精密也萧散简逺无尘埃气东坡先生尝为之赞长松参天苍壁插水缥缈飞观慿阑谁子空蒙寂歴烟雨灭没恕先在焉呼之或出非神仙中人孰能知神仙之乐而审于画也余尝见恕先清泰元年所作盘车图粉本水磨大图今并此图最能知其妙处孔子所谓从心所欲不逾矩荘子所谓猖狂妄行而踏乎大方者乎其为人无法度如彼其为画有法度如此则知天下妙理从容自能中度使恕先规度量而为之则亦疲矣恕先亦为是乎【李廌画品】
　　宋王蔼【一作霭】乞巧图
　　既为李氏书乞巧图明年阅秘阁书画得丁晋公没入乞巧图幅书曰王蔼制之蔼有能名世谓神品阁下新定止入能品然画已有笔力而为人物状深得圜成法与世之画者异矣其遂进而品于张吴顾陆非也图所见大致与李氏所収相类多有椒香粉铺地及椒花空中者又其上画天汉白气光曜又有五色云其下望拜如行宫仪此其异者后检周处记乃知其画不妄作处谓守者咸懐私愿见天汉中有奕奕正白气有光曜五色然则其説皆出处之记也夫画工以技艺取求售悦世俗以期易入惟恐其异不见要于世也今乃能以书为证不与世俗合则非庸人窜名丹墨者儒馆旧学陋矣未尝考如此画有据为之方且訾诮诋讥其失可不为蔼之徒嗢噱哉【广川画跋】
　　宋石恪玉皇朝防图
　　蜀石恪所作天仙灵官金童玉女三官太一七元四圣经纬星宿风雨雷电诸神岳渎君长地上地下主者皆集于帝所玉皇大天帝南靣端扆而坐众真仰首承望清光见之者神爽超然如在乎通明殿中也恪性不羁滑稽玩世故画笔豪放出入绳检之外而不失其竒所以作形相或丑怪竒倔以示变水府官吏或系鱼蟹于腰目以侮观者顷见恪所画翁媪甞醋图褰鼻撮口以明其酸又尝见恪所作鬼百戯图钟馗夫妇对案置酒供张果肴乃执事左右皆极其情态前有大小鬼数十合乐呈伎俩曲尽其妙此图玉皇像不敢深戯然犹不免悬蟹欲调后人之一笑也【李廌画品】
　　宋石恪钟馗氏小妹图
　　遯斋闲览云宋皇祐中掘地得宋宗慤母墓志刻石载其妹名钟馗此钟馗氏小妹之始见于简録也今观石恪所画一年少妇人四女鬼相从岂谓是邪其行笔老劲传色妍丽犹有唐人遗韵故可赏也【朱徳润存复斋集】
　　宋张戡歇骑图
　　良马世不易得良画者尤不易得人恒称曹覇韩干絶艺观此戡固未相逺也此翰林侍讲金君家旧物殆欧阳氏七贤画也既以予鼎贞固侍讲之心不累于物耶鼎贞宝之不下拱璧夫一艺之精见重于人若此古之君子其精义妙道在人不可一日无者其宜宝重何如哉鼎贞方明经饬行潜心古人因金君求题此图故书其后【东里续槀】
　　宋朱羲桃村雨牧图
　　北宋朱羲江南人画牛得名作斜阳芳草村落荒闲之趣虽望戴嵩不及亦自名家此为桃花村舎烟雨中緑蓑牵犊而过正羲得意笔也桃花潭水人跋【珊瑚网】
　　宋包鼎乳虎图
　　宣城包鼎所作绢素虽破而色毛精润如新包氏以虎世其家而鼎之所画居最虎天下之至猛于牵制父子牝牡之情则虽威而不怒荒榛赤草鸟噪其上两虎引子而行意甚安佚其雄前行观其意中亦有御衞之意小虎牙爪未备已有食牛之气但吞噬之兽夫妇父子相从而羣行人或遇之诚可惧也【李廌画品】
　　宋徐崇嗣没骨华图
　　沈存中言徐熙之子崇嗣剏造新意不华不墨弮直叠色渍染当时号没骨华以倾黄居宷父子余尝见驸马都尉王诜所收徐崇嗣没骨华图其花则草芍药也自其破萼散叶蓓蕾露蕊以至离披格侧皆写其花始终盛衰如此其他崇嗣画花不一皆不名没骨华也唐郑防着胡本草记芍药一名没骨华今王晋卿所收独名没骨然则存中所论岂因此图而得之邪【广川画跋】
　　宋燕文贵山水
　　风雨图本出于李成超轶不可及也近世郭熙时得一笔亦自难得【山谷集】
　　宋燕文贵画
　　图画见闻志载燕文贵本尺籍工画山水不専师法自立一家规范预玉清昭应宫之役偶画山水一幅人有告多知者廼补图画院祗候实为精品此卷不入家数而布置精工别有一种风气岂具是邪【攻媿集】
　　宋孙知微画雪钟馗
　　破巾短褐束一鬼荷于担端行雪林中想见武举不第胸中未平又恐鬼物扰人擒捕击搏戯用余勇也皆孙知微所作知微华阳真人有尊行寓意于画隐者也笔墨神妙超然度越众人乖崖公咏镇蜀雅闻其名欲一见之终不可致张公闻在僧舍饮亟损车骑却鸣驺徃诣之即投阁遁去乖崖公还朝出剑闗逄一村童持知微书负一箧迎道左书曰公所喜者画也今以二图为献问知微所在即曰适一山人以书授我今去已逺矣张公益叹其高余外曽祖正惠马公知节守成都知微日居府中相从甚善得画最多马公解所服金带赠之即系于苎袍上人见其标韵萧散白衣金带皆以为孙思邈李太白也马公在前朝贵人中最名识画一时公卿家画徃徃聼其审定盖久与知微语得辩之要故也【李廌画品】
　　宋孙知微画水图
　　观水有术必观其澜然则污池潢潦渟滀涓溜果可胜而寄心赏邪孙生为此图甚哉其壮观者也初为平漫横汪洋淳防依山占石鱼龙出没至于抰太山前直冲飇卒风暴雨横发水势坡落而陇起想其磅礴解衣虽雷霆之震无所骇其视聼放乎天机者也岂区区吮笔涂墨求索形似者同年而语哉【广川画跋】
　　宋孙知微十六罗汉像
　　孙太古画十六罗汉一卷前元赵子昻故物后有蘧庵陈忠诗跋今在城西王氏其长三丈有竒乃禇纸真迹此图树石髙古人物清逸望而知为良史也【清河书画舫】
　　宋赵昌菡萏图
　　昌善画花设色明润笔迹柔美国朝以来有名于蜀士大夫旧云徐熙画花传花神赵昌画花写花形然比之徐熙则差劣其后谭宏王友之辈皆不逮也莲荷花生泥污之中出于水而不着水昌此花标韵清逺能识此意耳【李廌画品】
　　宋易元吉猩猩图
　　此言猩猩取其血可以染朱罽猎者既得于朴击使自道升斗皆如其数余每疑此説尝得杜幽公谓遍问胡商元无此事今人之论犹为国志为然传误韵谬不必论也广志独言猩猩唯闻其啼不闻其言永昌武平今在东蜀广南尽王封之内也人易知者此説不可谓谬至谓交趾贡能言鸟反以猩猩供庖膳此説尤不足信当俟知者讯知此图盖朴击斟酌以求升斗之数者也尝闻叚成式言狒狒饮其血可以见鬼力负千金笑輙上吻掩额状如猕猴作人言如鸟声血可染绯可为发宋建武中髙城郡进雌雄二头猎者言无膝睡常倚物今世尽以谓猩猩岂误以此况之邪【广川画跋】
　　宋王拙纺车图
　　王拙河东人也大中祥符间父子以画驰名海内延祐四年七月余客燕都有持此卷相似者因以五十金购之乃贾师相故物也图虽尺许而气韵雄壮命意髙古精采飞动真可谓神品者矣是嵗中秋日松雪道人赵孟頫识【珊瑚网】
　　宋许道寕画
　　秦人有屈鼎笔者许道寜之师善分布涧谷间见屈曲之状然有笔而无思致林木皆晻霭而已道寜气格似过之学不及也【东坡集】
　　宋燕肃写蜀图
　　山水在于位置其于逺近阔狭工者増减在其天机务得收敛众景发之图素惟不失自然使气象全得无笔墨辙迹然后画妙故前人谓画无真山活水岂此意也哉燕仲穆以画自嬉而山水犹妙于真形然生平不妄落笔登临探索遇物兴懐胸中磊落自成丘壑至于意好已传然后发之或自形像求之皆尽所见不能措思虑于其间自号能移景物随尽故平生画皆因所见为之此图世人不能知纵复能知未必识其意也【广川画跋】
　　宋燕肃山居图
　　吴郡之地广袤沃衍逺于崇山峻岭拙上人禅居髙闲罕事杖履时独手燕侍郎墨于眀牎之下以自记其登临髙逺之意信夫天台衡岳徃来者之良劳也虞集题【书画题跋记】
　　宋燕肃楚江秋晓卷
　　燕龙图在王府以徳业自励后世乃以能画称观此足见其艺之不凡但恨为此所掩噫以顔鲁公之政事而世亦以书称可见学之不可以不慎也乙丑二月门山老樵齐郡张绅【铁网珊瑚】
　　燕尚书生有巧思能奋志功业图画特其一事耳在燕府侍书时王求画一笔不肯与盖恐王之志尚偏也故其画尚见于世此卷笔力遒媚其在早年所制无疑也吴郡张识【同上】
　　宋髙克明雪意卷
