<!-- { "loadSidebar": true } -->
　　张文宪
　　张文宪字廷鉴殳山人流寓桐乡七歳工八法孝宗召试乾坤二大字称旨令读书翰林院嘉靖癸未举进士终工部尚书【桐乡志】
　　丰坊
　　丰坊字人叔号南禺外史鄞人【名贤遗墨云字存礼改名道生字人翁嘉靖二年进士除礼部主事】为人逸出法纪外而书学极博五体并能诸家自魏晋以及国朝靡不兼通规矩尽从手出盖工于执笔者也以故其书大有腕力特神韵稍不足【詹氏小辨】
　　丰考功晩痹而趺株连臂于书不无少妨【徐文长集】坊家藏古碑刻甚富临摹乱眞为人撰定法书以眞易赝不可穷诘【铁纲瑚】
　　坊草书自晋唐而来无今人一笔态度唯喜用枯笔乏风韵耳【书史防要】
　　徐兰
　　徐兰字芳逺号南塘其先余姚人后徙鄞为郡诸生累举不第遂潜心书法正书师钟繇宣示表行草师王献之授衣天宝节过鵞还等帖皆淳古遒劲度越流俗尤精六书考究防画正其讹谬作古文竒字得边鲁生笔法八分初法蔡邕淳于长碑不失矩度而晚年参以己意时人谓其书与程南云并驰逺近求者无虚日兰亦髙自矜负间有挟势位使舆隶致之輙白眼叱去曰吾岂只役者邪人以是益重之【张时彻宁波府志】
　　徐兰与丰坊同时好作隶字不师汉人而师宋庐陵朱协极苏学尝有协极所书敬斋箴石刻字画无法俗恶可厌后之人乃有好之如徐氏者亦其所遭然也【金薤琳琅】
　　苏若川
　　苏若川字君楫休宁人受笔法于文待诏及南禺外史其书得外史为多径寸草书临二王清洒可爱【唐氏小辨】
　　冯世雍
　　冯世雍字子和一字三石江夏人嘉靖癸未进士博学工书及诗古文辞由吏部郎中出为杭州知府调徽州【湖广通志】
　　王愼中
　　王愼中字道思号南江更号遵岩【王世贞云晋江人】嘉靖丙戌进士授户部主事为古文词与唐顺之陈束軰号八才子仕至河南参政【书画记】
　　愼中行草亦遒逸而不谙八法未脱尘气【艺苑巵言】
　　马呈道
　　马呈道号南江嘉靖二年贡士四体俱工极有书学【金陵琐事】
　　杨仪
　　杨仪字梦羽常熟人嘉靖五年进士授工部主事以山东按察副使移疾归构万卷楼多聚宋元旧本名人墨迹鼎彞古器之属江左推为博雅【常熟志】
　　王世贞国朝名贤遗墨有杨仪书【弇州续藁】
　　袁褧
　　袁褧字尚之吴县人晩耕谢湖之上因以自号博学善属文尤长于诗书法入米元章之室【苏州志】
　　袁袠
　　袁袠字永之号胥台【褧弟】举进士【名贤遗墨云嘉靖丙戌进士】选庶吉士左官刑部主事改兵部论戍湖州袠工文章精笔札而湖当山水间讽诵著述传逺近虽在戍而名益重起南武部主事迁广西提学佥事【杨循吉吴中徃哲记】永之诗名噪一时无能举其书者而书却有风态可赏【弇州续藁】
　　袁尊尼
　　袁尊尼字鲁望袠子文待诏引为忘年交性善书书亦在能品嘉靖乙丑成进士授刑部主事以山东提学副使致仕归【吴县志】
　　顾闻
　　顾闻字行之吴县人举嘉靖戊子乡试上公车辄不利寄傲诗歌号九嵕山人【苏州志】
　　闻才华玮丽铺序丰长至于染翰人并称美【岳岱今雨瑶华】
　　罗洪先
　　罗洪先字达夫吉水人嘉靖八年进士廷试第一人授修撰进左春坊賛善罢黜家居闭关习学求端性命有时能前知事赠光禄少卿諡文恭【书画记】
　　洪先书颇秀润出圣母帖而丰肉少骨秾媚有之苍老不足【艺苑巵言】
　　唐顺之
　　唐顺之字应徳一字义修武进人嘉靖己丑防试第一人授兵部武选主事改翰林院编修用胡宗宪荐超拜佥都御史廵抚淮扬諡防文【名贤遗墨】
　　顺之书王明斋卷云明斋以古文书六十四卦名遗余而索余为之草书旧诗于册用以相报草书出东汉芝象以后昌黎氏鄙之以为俗书逞姿者也君恵我以科斗颉氏太古之书而余乃报之以效近俗姿之书其不相称甚矣【荆川文集】
　　王电
　　王电字明斋【书史防要作王应电字昭明】昆山人博学励行尝取古文诸书正小篆之谬名曰同文备考【罗念庵集】
　　王明斋精史颉氏之学尝以古文书六十四卦名以还科斗之旧【荆川文集】
　　沈恺
　　沈恺字舜臣别号凤峰华亭人嘉靖己丑进士授刑部主事穆宗时以太仆少卿致仕书仿张顚有龙蛇飞动之势【松江志】
　　吴子孝
　　吴子孝字纯叔别号海峰晩更号龙峰长洲人嘉靖己丑进士选为翰林庶吉士出为湖广右参议字学虞欧稍变戈法【皇甫汸司勲集】
　　王问
　　王问字子裕学者称为仲山先生常之无锡人嘉靖壬辰进士授户部主事歴车驾郎中擢广东按察佥事行至桐江徘徊不欲去赋诗十二章投劾而归筑亭于湖濵宝界山焚香读易兴至则为诗文或行草书数纸用自娱恱人称其书类米芾又类黄涪翁【王锡爵文肃公集】
　　问有髙名作行草及署书无所师承而风骨遒劲渴笔纵体往往与醉翁亭记法同【艺苑巵言】
　　张合
　　张合字懋观永昌府人十六举乡试第一壬辰登进士歴湖广副使性嗜学手不释卷善书画权贵造请辄谢却之【云南通志】
　　陈垲
　　陈垲字山甫别号宅平又称紫防居士嘉靖壬辰进士官至湖广右参政诗文尔雅书法亦精尝为人跋智永千文后江陵闻而欲得之或持赝帖求跋垲曰昔人谓孔光不识进退字张禹不识刚正字许敬宗不识忠孝字柳宗元不识节义字今江陵兼之宁识我字邪竟不为跋【陈有年忠介公集】
　　方元焕
　　方元焕字晦叔山东人【名贤遗墨云嘉靖甲午乡贡】作行草自矜以为雄伟有力而疎野粗放署书稍胜【艺苑巵言】
　　潘徳元
　　潘徳元字邻玉昆山人领嘉靖甲午乡荐仕至应天府治中能诗兼工书翰为归太仆所称【书史防要】
　　吴山
　　吴山髙安人嘉靖十四年及第第三人末年为礼部尚书【书画记】
　　祐圣观碑大学士余姚李本撰礼部尚书髙安吴山书【渌水亭杂识】
　　张瀚
　　张瀚字子文别号元洲仁和人嘉靖乙未进士官至吏部尚书諡恭懿书法大令智永最喜为人书【冯梦祯快雪堂集】
　　陈凤
　　陈凤字羽伯【存徴録云号玉泉又号元举】金陵人嘉靖乙未进士官至陜西参议与许仲贻齐名【名贤遗墨】
　　陈羽伯行书笔笔晋人【金陵琐事】
　　许谷
　　许谷字仲贻【存徴録云号石城】上元人嘉靖乙未防试第一人官至南京尚宝司卿【上元志】
　　仲贻工行书【金陵琐事】
　　莫如忠
　　莫如忠字子良号中江华亭人嘉靖戊戌进士授南缮部主事累官浙江布政书法以二王为宗尤工草书势若龙蟠虎卧【松江志】
　　如忠行草风骨朗朗亦善署书【艺苑巵言】
　　董其昌云吾乡莫中江方伯书学右军自谓得之圣敎序然与圣教序体小异其沉着逼古处当代名公未能或之先也予每询其所由公谦逊不肯应及见王右军官奴帖眞迹俨然莫公书始知公深于二王【画禅室随笔】
　　中江书法自右军大令而下不废夫李处州赵承旨残行断楮人莫不夺之螙鱼之口而袭之箧笥之腹【唐文献占星堂集】
　　莫云卿
　　莫云卿初名是龙后以字行改字廷韩别号后朋又号秋水方伯子良之子也补郡博士弟子攻诗古文书法无所不窥而独宗羲献宗米楷宗钟繇于画宗黄大痴然亦极意仿摹不轻落笔【何三畏潄六斋全集】
　　是龙小楷精工过于婉媚行草豪逸有态【艺苑巵言】
　　陈鎏
　　陈鎏字子兼别号雨泉吴县人嘉靖戊戌进士除工部营缮主事累官至四川右布政使诗文冲逺有致书法尤精絶牋疏防署得者以为荣【申时行赐闲堂集】陈鎏工小楷出入钟欧自行草擘窠以逮榜署书尤丰遒逸有天然趣【弇州续藁】
　　雨泉于书法为最工小楷篆隶出入晋唐其他行草及方尺以上丰媚绰约有惊鸿防鹄之态【茅坤鹿门集】雨泉善行草尤工防署书【姑苏名贤小纪】
　　陈尔见
　　陈尔见鎏子亦能书【申文定公集】
　　吴维岳
　　吴维岳字峻伯【朱谋垔云号睿寰】孝丰人嘉靖戊戌进士以佥都御史廵抚贵州【贵州通志】
　　维岳正行取丰媚而少遒劲【艺苑巵言】
　　冯惟重
　　冯惟重字汝威号芹泉广宁人嘉靖戊戌进士授行人工诗善书【余继豋澹然轩集】
　　陆师道
　　陆师道字子传号五湖长洲人嘉靖戊戌成进士拜都水主事改仪部入直内阁以母老乞归起爲尚寳少卿师事待诏刻意爲文章及书画皆入能品【姑苏名贤小记】
　　师道工小楷及古隶【冯元成集】
　　陆子传全得麻姑坛法而以色泽傅之遂爲一时书家冠【王世贞三吴楷法跋】
　　陆安道
　　陆安道师道弟亦善书【弇州续藁】
　　王谷祥
　　王谷祥字禄之长洲人嘉靖己丑进士改庶吉士授工部主事转吏部文选贠外郎乞归家居二十年隆庆初起南吏部不受美姿容善书画词致清雅钞録古文籍至数百千卷咸精好令人不忍触手人以书画求者不辄应一室之内琳琅金薤谧如也【冯元成集】
　　谷祥书仿晋人不坠右军大令之风篆籀八体并臻妙品【皇甫汸司勲集】
　　许初
　　许初字复初一字元复以县学生序贡授教职书法师二王尤工篆籀誉重公卿间擢南京太仆寺主簿迁汉阳府通判【吴县志】
　　许初工小篆庄整而秀兼善楷草【詹氏小辨】
　　初颇自髙伉不屑下人有文学工大书不轻与人书【万姓统谱】
　　沈应元
　　沈应元字子春常熟人五六嵗能作径尺大书嘉靖庚子举人【苏州志】
　　黄文梯
　　黄文梯沙县人学问该博善古文词工草书嘉靖庚子举于乡知余干县改保昌【延平志】
　　吴逵
　　吴逵字近光号云泉新淦人嘉靖己丑进士授兵部主事终四川按察副使长于歌词草书【罗念庵集】
　　陆树声
　　陆树声字与吉号平泉华亭人嘉靖己丑进士选庶吉士授编修隆庆中爲礼部尚书称病乞归【冯元成集】树声曰余晩年知慕八法然衰老指腕多强复懒放不能抑首临池每屈意摹仿拙态故在【清暑笔谈】
　　邢一凤
　　邢一凤字羽伯一字雉山嘉靖辛丑进士第三人爲翰林编修累官侍讲迁太常少卿左迁参政罢归小篆师徐子仁【周诗江宁县志】
　　张寰
　　张寰字允清昆山人豋嘉靖辛丑进士知济宁州陞刑部贠外郎至通政司右参议致仕归惟以图史自娱临摹法书挥翰竟日不倦【震川集】
　　皇甫濂
　　皇甫濂字子约【名贤遗墨云一字道隆长洲人】嘉靖甲辰进士除工部主事谪河南布政理问迁兴化同知投劾不赴家居好养生家言省撰述惟诗不废间临晋唐人帖皆臻佳妙【苏州志】
　　朱曰藩
　　朱曰藩字子价【朱谋垔云号射陂】宝应人举嘉靖甲辰进士爲乌程令终九江知府常闭户读书素工笔札门外持缣素求词翰者纚纚不絶【欧大任仑山集】
　　九江颇临晋法书絶喜祝希哲而以己意出之婉秀潇洒絶有姿态而结法失之踈【艺苑巵言】
　　罗汝芳
　　罗汝芳字惟徳南城人学者称爲近溪先生豋嘉靖甲辰进士仕至云南大参小楷有钟元常笔法【书史防要】
　　周思兼
