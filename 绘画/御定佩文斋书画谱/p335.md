<!-- { "loadSidebar": true } -->
　　宋黄庭坚行书游青原山诗
　　右碑遣笔俊伟惜刻手不佳有失真处然风神固在余尝谓涪翁二诗如后首钓鱼台云笋□林塘晚丝缗嵗月除绰有唐意但以前篇观之则用韵既险而说理又晦率多牵强饾凑欲令人以意解之此所以谓江西也【苍润轩碑跋】
　　宋黄庭坚书南华玉篇
　　黄庭外景一篇世传魏晋时道家者流所作自王逸少以来髙人胜士皆善书之此三十六篇乃其义疏名曰内景盖飬生之枢要也芗林居士藏山谷先生所书有年数矣其孙士虎逺以相示笔势秀杰何待称賛惟所用字校光尧皇帝赐寜夀观本差殊颇多如首句虚皇尊今作虚皇前末句此其文今作此真文当以御书本为正淳熙十五年二月旦日【平园集】
　　宋黄庭坚书金刚经
　　此经最贵徐柳所书今或漫或燔所可致者独灌溪本但恨传刻失真耳山谷遗迹自当盛行于世故四明别驾陈篆藏而未刻者为其非全书也然经复语类而次之计所欠无多山谷翰墨满江南匡庐又产药石取诸人而补华衮攻他山而传副墨斯无难矣此孝子慈孙所宜勉也乾道丁亥十二月二十三日敬观于天池院文殊亭【平园集】
　　宋黄庭坚书发愿文
　　此书藏河南李彦将家豪劲端重所谓入顔杨鸿鴈行者今已刻石庐陵郡斋然可传者位置形势而已若乃浓淡纤妍体备众妙则副墨之子亦如佩夫子象环耳乾道元年二月二十六日彦将自赣上来仆具脱粟请少留遂出示此轴献豚蹄而得禾车者邪【平园集】山谷与佛印防在黄龙晦堂室中闻桂芗有省故其造诣穏宻迥出流辈而文词翰墨焜燿一世若不自有今观亲书发愿文精诚眞切誓为众生代受诸报深入普贤悲智愿海非防具大乗根器孰能尔邪今时士夫不务已学惟訾佛毁敎为事视此寜无愧乎姑苏无量夀院净妙上人家世寳藏几二百载盖亦愿力所持哉前有金章宗瘦书金御书筌题首尾明昌七印钳识读者当求其深心大愿难于能行无徒夸词翰之美也洪武甲寅春前浄慈懐渭题【铁网瑚】
　　宋黄庭坚书楞严经真迹
　　余在翰林时暇日同曼硕揭公过看云堂吴大宗师以古铜鸭焚香尝新杏因出示黄太史真迹适松雪赵公亦至谓山谷公得张长史圆劲飞动之意今观此卷信不诬矣余以老病空山安得同诸公同一赏玩即临风执笔益重懐贤之思云青城山樵者虞集谨识【道园学古録】
　　右山谷黄文节公书楞严经眞迹一卷潜心兰亭进以钟张锋芒圆劲犹神龙之自试韵度飘逸如天马不可羁黄公行髙天下于一艺亦造古法观斯遗墨从可概见宗得敬而爱之不啻已出其风裁之峻整又可知展玩数四为之叹服洪武丙辰立秋金华宋濓书玉堂之署【宋学士集】
　　凡事至于入神之境则自不可多有盖其发之亦自不易非一时精神超然格度之外者不尔也山谷书如此卷则眞所谓神品矣捕龙蛇搏虎豹乗风霆而上下太清谁得而袭其踪迹也汪宗道居留都繁丽之下博雅好古收蓄唐宋遗墨甚富此其尤秘重者间出相示赏叹弥日輙记嵗月如此治癸亥秋九月既望苏人祝允明书【祝氏集略】
　　山谷眞迹流世者余及见凡三种在李氏王氏华氏皆大草笔势牵连不絶人谓皆绍圣以后之笔盖公尝因钱穆父谓未见自序帖心有所未平绍圣二年谪黔获见之遂深契藏真之法而自入神矣此元祐九年四月戊申书者当是穆父初言时也山谷人品髙诣集诸家之成若虞道园宋潜溪谓其造钟王及张长史之域而未及藏真者亦见诸先辈不徒言也道园跋漫言此卷未指其所书何段文字潜溪虽云楞严经而子仁辨之谓乃清公颂据山谷与叔震手劄云寄送清公颂颇见志愿不忘般若中也以颇见二字似美叔震之意疑乎清公颂叔震所作者后云手抄去观音賛论所抄当出其手书尚未知果否宗道好古之士宜更覈之可矣后学长洲沈周【瑚网】
　　宋黄庭坚书头陀賛
　　山谷老人祖瘗鹤之名书写头陀之妙句乃至逸其姓字岂大观初禁天下不得传苏黄辞翰故削之以避祸邪然楷法姸媚笔势纵横絶胜菊坡待制所藏发愿文也时至元壬午阳月晦日济南张谦受益父题【清河书画舫】
　　黄文节公书头陀賛荘肃典重左顔右柳览之有垂绅正笏之象非若平时率意之作也此吾郷吴文定家旧藏后归一时贵最后乃入上海顾廷尉汝和斋中廷尉之子出以售人将营负郭仆方修头陀行正当购此惜子母青蚨萧瑟不能偿十五秦城楚人之弓未知竟入谁手此间世名迹得之者幸毋惜七寳庄严耳后学王穉登敬书【同上】
　　宋黄庭坚书布袋颂
　　黄涪翁起豫章分寜筮仕为泰和令故翁墨妙在下邑为多其著者缺月挂疎桐与市声在耳二章家传人翫宋元之季邑罹兵燹眞迹逸存亡者什一东阳卢岳伯公博古精六书太夫人郑出义门故族尤嗜墨翰携其家世藏涪翁书玉泉皓禅师布袋颂手授公公珍之重离寝处其来观察潮阳子章请得而纵观之卷凡二百九十六字缺一字风神洒荡笔锋苍劲端严处如梁松亭亭千载尖秃处如渇伽兽棱棱一角沉莹如孤月流天而云絶翳嗟驻如千里驰坂而神更闲鎗折翻飞而欲动盘诘回聨而若续宛而不媚刚而不涩至于抝者让者疑者掬者不离于晋而不局于晋窃意宋人笔翁当称上乗翁手书此卷已入三昧尝试评之朱苍痩而色未腴苏敦重而肉稍肥米襄阳豪而神锋太峻蔡端明整而结搆似踈乃宣和书谱遗翁不録而当时复有苏黄写坏一语嗟乎此非夏虫疑氷则美女入而下陈者嫉矣子章读佛祖统记布袋唐僧客闽中或问师年几何师曰我此袋与虚空齐年师既化复有人见于东阳山中涪翁颂此似得尝如来法味而笔力扫素无所触娆则此卷又当与此袋齐年而师之神与涪翁之笔流落人间千百年不出东阳竟望赤岩白鹿之间山川爽垲古今人物徃徃依之邪【郭子章蠙衣生蜀草】
　　宋黄庭坚行书七佛偈
　　右遣笔纎刻手不佳失真多学者恐流于媚【苍润轩碑跋】
　　宋黄庭坚行书黄龙晦堂和尚开堂疏
　　文节此书骨月俱到胜七佛偈百倍【苍润轩碑跋】
　　宋黄庭坚草书
　　昙秀来海上见东坡出黔安居士草书一轴问此书如何坡云张融有言不恨臣无二王法恨二王无臣法吾于黔安亦云他日黔安当捧腹轩渠也丁丑正月四日【东坡集】
　　宋黄庭坚草书千文
　　绍圣史祸诸公置对之词今皆不见于文集独尝于苏魏公家得陆左丞书十数条皆诋元祐语也其间记黄太史欲书王荆公勿令上知之帖而已力沮止之黄公争辨甚苦至曰审如公意则此为佞史矣是时陆为官长以是其事竟不得书而黄公犹不免于后咎然而后此又数十年乃复頼彼之言而事之本末因得尽传扵世是亦有天意矣惜乎秉史笔者不能表而出之以信来世而顾独称其词笔以为盛美因观此卷李端叔跋语为之感慨太息輙记其后若其书法则世之有鉴赏者自能言之故不复及云庆元己未十一月既望云谷老人朱熹记【朱子文集】
　　宋黄庭坚宜州帖
　　山谷宜州书最为老笔自不当以工拙论但追想一时忠贤流落为可叹耳云谷老人因览窃识庆元己未三月八日【朱子文集】
　　宋黄庭坚大字
　　能鼓琴者识琴能击劔者识劔故必能书然后知古人笔法叔元出示豫章公墨迹一卷余手拙不能书何足以识之但见其行草变态纵横势若飞动而风韵尤胜非得夫翰墨三昧其孰能臻此公尝谓蓄书者以韵观之当得其髣髴今反复此帖知公言为确论【张纲华阳集】
　　宋黄庭坚伏波帖
　　山谷晩年书法大成如此帖豪髪无遗恨矣心手和调笔墨又如人意譬泰豆之御内得于中外合马志六辔沃若两骖如舞鸾肃雍自应武象既不入驰驱之范亦非诡遇者之所知也范成大至能题于此【铁网瑚】右黄文节公书刘賔客伏波词诗雄伟絶伦真得折钗屋漏之妙公尝自言绍圣甲戌黄龙山中忽得草书三昧又云自喜中年字书稍进此诗建中靖国元年五月乙亥荆南沙尾书于时公年五十有七正晚年得意书且题其后云持到淮南示余故旧何如元祐中黄鲁直书也按公自评元祐中书云徃时王定国尝道余书不工余未尝以服由今观之定国之言诚为不谬盖用笔不知擒纵故字中无笔耳字中有笔如禅家句中有眼非深解宗趣岂易言哉此书岂所谓字中有笔者邪公元符三年自贬所放还建中靖国元年四月抵荆南崇寜元年始赴太平凡留荆南十阅月常有解免恩命状云到荆州即苦痈疽发于背脇毒痛二十余日今方稍防而此帖云新病疡不可多作劳正发奏旹也嘉靖十年辛卯冬腊月三日徴明书【书画题跋记】
　　宋黄庭坚赠笔工严永帖
　　山谷老人赠笔工严永帖盖在戎州时公尝手书煎茶赋云试严永笔即其人也此纸乃摹本后有杜氏绾印章绾字季阳仕至知英州其祖父与正献公为兄弟绾好法书名畵见王洋子渤所为墓志此其所摹者也黄公好书故笔工姓名徃徃见诗帖如元道寜吴希照林为之张通辈可考也夫善书之得佳笔犹良工之用利器应心顺手是亦一快彼谓不择笔而妍防者岂通论哉他如蔡忠恵之纪诸葛渐苏文忠之取吴政父子朱文公之称蔡藻三公皆深于书故尔吁一技之精犹获附贤者以不朽况其大者乎【吴师道礼部集】
　　宋黄庭坚与赵景道帖
　　山谷老人与赵景道帖幷絶句八首今藏海虞钱工部士家前有贾丞相似道恱生印及长字印盖宋末尝入似道家恱生乃其堂名也闻之昔人似道藏法书名畵甚富其妙品輙用二印识之后宋人三跋中有石湖居士者余乡先生范文穆公也【寓意编】
　　宋黄庭坚食时五观帖
　　涪翁食时五观乃小乗经觕语耳然不可不时使何太宰王侍中读之笔法极轻弱而鲜余味【弇州山人藁】
　　宋秦观草书帖
　　少防近日草书便有东晋风味作诗増奇丽乃知此人不可使闲遂兼百技矣技进而道不进则不可少防乃技道两进也【东坡集】
　　宋秦观帖
　　黄豫章秦淮海皆学顔平原眞行豫章晚尤自称许淮海则退避不肯以书自名亦各行其志也嘉定改元四月己酉山隂陆防书【渭南集】
　　宋王诜书
　　余尝得蕃锦一幅团窠中作四异物或无手足或多手足甚奇怪以为书囊人未有能识者今观晋卿行书颇似蕃锦其竒怪非世所学自成一家【山谷集】
　　宋黄正叔书
　　正叔髙标清致虽在烈日尘埃中见其字想见其人清风飒然不召自至然其少所许可介洁不挠独扵鲁直委曲倾尽每见一语必手録故因其字所流传者多鲁直语正叔既病目废而鲁直死矣读之惨然流涕【姑溪集】
　　宋鲜于侁帖
　　公字子骏阆中人终于集贤修撰知陈州裕陵称其文学司马文正公称其政事苏文忠公称其词章泰山孙先生称其经术公之为人大略可覩矣今观此帖虽防戏翰墨而大要使人内观返照以求其在巳者学者循是而有得焉则知此诗不但为纪老设也【鹤山集】
　　宋李康年篆心经
