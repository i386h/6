<!-- { "loadSidebar": true } -->
　　安石善书不重子敬【王僧防云得子敬书有时裂作挍纸】子敬每作好书必谓被赏安辄题后荅之【虞龢论书表】
　　谢万
　　谢万字万石安之弟也防骑常侍【晋书本传】
　　万工言论善属文作字自得家学清润遒劲风度不凡于行草最长【宣和书谱】
　　任靖
　　任靖【见王愔文字志】陶景曰右军书中给事黄门一纸治廉沥一纸凡二篇并是谢安衞军参军任靖书【陶隐居集】任靖书品中之中论曰任靖矫名【庾肩吾书品】
　　张嘉
　　张嘉字子胜官至光禄大夫善隶书羊欣云嘉师于钟氏胜王羲之在临川也【书断】
　　张澄
　　张澄字国明吴郡人嘉之子晋光禄大夫见咸康八年正书上成帝啓有钟氏余风【述书赋注】
　　张澄书当时亦呼有意【王僧防论书】
　　张彭祖
　　张彭祖【澄子】官至龙骧将军善隶书右军每见其缄牍辄存而玩之【书断】
　　孙绰
　　孙绰字兴公楚之孙也爲廷尉卿领著作绰少以文才称于时文士绰为其冠温王郄庾诸君之薨必湏绰爲碑文然后刋石焉【晋书本传】
　　张怀瓘书估孙绰书入第四等【法书要録】
　　王彬之
　　王彬之字道生广汉人何延之兰亭记曰王羲之与太原孙统孙绰王彬之等四十有一人修祓禊之礼【法书要録】
　　王彬之书放纵快利笔道流便【梁武帝评书】
　　许迈
　　许迈字叔一名映丹阳句容人也永和二年移入临安西山有终焉之志乃改名字逺游羲之相与爲世外之交后莫测所终【晋书本传】
　　许迈书有晋人风致而尤清逸【书史会要】
　　刘惔
　　刘惔字眞长沛国相人也性简贵与王羲之雅相友善终丹阳尹【晋书本传】
　　眞长草舍稚恭之厚爽正迩越石之羁束【述书赋】
　　王蒙
　　王蒙字仲祖【小字阿奴】哀靖皇后父【太原晋阳人】善隶书转司徒左长史【晋书本传　张怀瓘云赠光禄大夫封晋阳侯】
　　蒙隶书法于钟氏隶章草入能衞臻陶侃亚也【书断】王蒙书比庾翼【法书要録】
　　蒙论章草作人字法趯之欲利按之欲轻世以蒙爲知言世所存者多行书【宣和书谱】
　　王脩
　　王脩字敬仁小字荀子蒙之长子也善隶书号曰流奕淸举至中军司马【晋书本传】
　　脩求右军书乃写东方朔画赞与之始王导衣带中盛尚书宣示帖过江后与右军乞敬仁敬仁亡其母见此书平生所好遂以入棺【书断】
　　脩善隶行与羲之善故殆穷其妙子敬每省脩书云咄咄逼人【羊欣能书人名】
　　温放之
　　温放之峤之子也至交州刺史【晋书温峤传】
　　放之率尔草健笔力【述书赋】
　　王述
　　王述字怀祖湛之孙承之子也至散骑常侍尚书令赠侍中骠骑将军諡曰简【晋书本传】
　　怀祖书髙利迅薄连属欹倾【述书赋】
　　王坦之
　　王坦之字文度述之子也徐兖二州刺史赠安北将军諡曰献【晋书本传】
　　坦之善书【书史会要　淳化阁帖三卷有行书四行】
　　王绥
　　王绥字彦猷坦之之孙荆州刺史【晋书本传】
　　绥善隶行【羊欣能书人名】
　　康昕
　　康昕字君明外国人【一云义兴人】官至临沂令善隶书王子敬题方山庭殿数行昕宻改之子敬后过不疑又爲谢居士题画以示子敬叹其能【法书要録】
　　康昕书类子敬亦比羊欣【历代名画记】
　　康昕与惠式道人俱学二王转以己书货之世人或谬宝其迹【书断】
　　刘瓌之
　　刘瓌之字元宝沛国人御史中丞义诚伯【述书赋注】瓌之善八分大令旣不肯书太极殿榜谢安乃令瓌之以八分题之【东观余论】
　　韦昶
　　韦昶字文休诞兄凉州刺史康之孙官至颍州刺史散骑常侍善古文大篆或问王右军父子书名以爲云何曰二王自可谓能未足知书也又妙于作笔子敬得其笔以爲絶世【书断】
　　太元中孝武帝改治宫室及诸庙门并欲使王献之隶草书题榜献之固辞乃使刘瓌之以八分书之后又以文休大篆改八分焉【书断】
　　曹茂之
　　曹茂之字永叔【世说新语注云蜍曹茂之小字也】彭城人仕至尚书郎【曹氏谱】
　　李志
　　李志字温祖江夏钟武人【晋百官名　李氏谱云志仕至贠外常侍南康相】曹蜍李志与右军同时书亦争衡【墨池璅録】
　　桓温
　　桓温字元子宣城太守彞之子也谯国龙亢人升平中改封南郡公又加侍中大司马太和四年领平北将军徐兖二州刺史追赠丞相【晋书本传】
　　温墨迹见于世者尤少然颇长于行草字势遒劲有王谢之余韵【宣和书谱】
　　桓
　　桓字敬道一名灵宝大司马温之孽子也元兴二年诈表请平姚兴初欲饰装无他处分先使轻舸载服玩及书画等物曰书画服玩旣宜恒在左右脱有不意当使轻而易运众咸笑之性贪鄙好竒异人士有法书好画悉欲归已犹难逼夺之皆蒱博而取【晋书本传】
　　桓自谓右军之流当时以比孔琳之【王僧防论书】桓尝慕小王善于草法【书断】
　　桓雅爱羲之父子书各爲一帙置左右以玩之【晋书王献之传】
　　桓爱重书法每防集辄出法书示賔客客有食寒具者仍以手捉书大点汚后出法书辄令客洗手兼除寒具【虞龢叙二王书事】
　　桓大司马每请长康与羊欣论书画竟夕忘疲【世说新语】
　　殷仲堪
　　殷仲堪陈郡人也能清言善属文爲荆州刺史【晋书本传】
　　仲堪书亦王敬仁之亚【书断】
　　诸葛长民
　　诸葛长民琅邪阳郡人也爲豫州刺史领淮南太守【晋书本传】
　　长民全效子敬宏逸生于天机【述书赋】
　　长民善行草论者以爲范蔚宗之流【书断】
　　卢循
　　卢循字于先小名元龙谌之曾孙也善草隶弈棊之艺元兴中权假循广州刺史【晋书本传】
　　卢循素善尺牍尤珍名法【虞龢论书表】
　　习凿齿
　　习凿齿字彦威襄阳人也博学洽闻以文笔著称善尺牍后爲荥阳太守在郡着汉晋春秋【晋书本传】
　　江灌
　　江灌字道羣陈留圉人也少知名温末年爲谘议参军后出爲吴郡太守未拜卒【晋书本传】
　　道羣闲慢气格自充【述书赋】
　　袁山松
　　袁山松【梁武帝评书作袁崧】陈郡阳夏人博学有文章爲吴郡太守【晋书本传】
　　袁崧书【一本作柳产】如深山道士见人便欲退缩【梁武帝评书】
　　顾恺之
　　顾恺之字长康晋陵无锡人【见画家传】博学有才气义熙初爲散骑常侍【晋书本传】
　　长康亦善书【书断　戏鸿堂帖目有女史箴眞迹十二行】
　　郭荷
　　郭荷字承休略阳人也明究典籍特善史书不应州郡之命张祚征爲博士祭酒迫而致之荷乞还祚遣以安车蒲轮送还张掖东山諡曰徳先生【晋书本传】
　　谢敷
　　谢敷字庆绪会稽人入太平山十余年郄愔召爲主簿台征博士皆不就【晋书本传】
　　谢敷工隶草【羊欣能书人名】
　　谢静
　　谢静谢敷并善写经亦入能境【王僧防论书】
　　戴逵
　　戴逵字安道谯国人也工书画总角时以鸡卵汁溲白瓦屑作郑碑又爲文而自镌之词丽器妙性不乐当世常以琴书自娱孝武帝时累征不就【晋书本传】戴公从东出谢太傅往看之见但与论琴书戴旣无吝色而谈琴书愈妙【世说新语】
　　吕忱
　　吕忱字伯雍博识文字撰字林五篇万二千八百余字【江式论书表云晋世义阳王典祠令任城吕忱表上字林六卷】字林则说文之流小篆之工亦叔重【许愼】之亚也【书断】
　　刘讷
　　刘讷字行仁琅邪人晋散骑常侍今见康帝啓四纸【述书赋注】
　　讷师钟繇始终规矩【书史会要】
　　刘劭【书史会要误作三国时刘劭】
　　刘劭【一作召】字彦祖彭城人有才干咸康世历御史中丞侍中尚书豫章太守【晋书刘隗传】
　　劭善小篆工飞白虽不及张毛亦一时之秀作飞白势【书断】
　　柳详
　　柳详亦善飞白彦祖之亚也【书断】
　　陈逵
　　陈逵字林道颍川许昌人少有干以清敏立名袭封广陵公黄门郎西中郎将领梁淮南二州太守【陈逵别传】逵作行草古而腴草字飘发不滞有羲献之风【宣和书谱　淳化阁帖四卷有陈逵书题作陈人黄伯思刋误云陈逵晋西中郎将也此云陈朝陈逵误矣】
　　刘恢
　　刘恢字道生沛国人爲车骑司马赠前将军【宋明帝文章志】
　　张怀瓘书估刘恢书入第三等【法书要録】
　　岑渊【王愔文字志作岑泉】
　　岑渊吴郡人太原中任内史【姑苏志】
　　岑渊书品下之中【庾肩吾书品】
　　张越【草书韵会书史会要皆作后汉人按王愔文字志目编晋人中】
　　张越炖煌人仕至梁州刺史善草书【书断】
　　韦
　　韦字叔思位至原州刺史善隶书【书断】
　　韦季
　　韦季字成弟爲平西将军善隶书【书断】
　　沈嘉
　　沈嘉字长茂吴郡人吴兴太守善草书【姑苏志】
　　长茂草势旣捷而疎【述书赋】
　　刘璞
　　刘璞字子成南阳人晋光禄勲即得道南岳魏夫人之子父义晋河内修武令今见行书及草两纸【述书赋注】
　　刘廞
　　刘廞字季舒会稽人光禄大夫今见书名啓一纸【述书赋注】
　　谢藻
　　谢藻字叔文会稽人晋中书侍郎【山阴志作中书舍人】正书啓两段合爲一纸五行其半先在官半在外及得之勘合如一【述书赋注】
　　宋珽
　　宋珽广平人晋相府参军见行书四行【述书赋注】宋珽书法精紧【书史会要】
　　谢璠伯
　　谢璠伯晋散骑常侍【刘次庄法帖释文】
　　谢璠伯善行草【书史会要】
　　张野
　　张野字莱民居浔阳柴桑与渊明有防姻契学兼华梵尤善属文征拜散骑常侍不就入庐山依逺公逺公卒谢灵运爲铭野爲序称门人义熙十四年卒【莲社髙贤传】
　　惠逺法师碑谢灵运文张野书【金石略】
　　向泰　费元瑶
　　向泰费元瑶书品下之上论曰并擅豪翰动成楷则【庾肩吾书品】
　　张炳
　　张炳书品下之中论曰虽未穷字奥书尚文情【庾肩吾书品】
　　虞安吉
　　虞安吉晋人正草大篆品上之下【韦续九品书人论】
　　谢发
　　谢发善行草【书史会要　淳化阁帖三卷有行书六行】
　　李韫　陈基　傅廷坚　张绍　阴光　曹任宋嘉　孔闾　辟闾训　张炽　周仁皓
　　李韫已下十一人书品下之下论曰皆遗迹见珍余芳可折【庾肩吾书品】
　　满爽　裴兴
　　满爽裴兴【见王愔文字志】
　　徐令文
　　徐令文【见书史会要】
　　杨羲
　　杨羲字义和吴郡人【述书赋注作农人】徙家句容幼而通灵美姿容善言笑工书画与王右军并名海内【邹迪光良常仙系记】
　　杨君书最工不今不古能细能大大较虽祖效郄法笔力规矩兼于二王【陶隐居论三仙君眞迹】
　　兴宁二年上眞南岳魏夫人降丹阳之句曲山以上清诸眞经授弟子琅邪王公府舎人杨君使作隶书出以授护军长史许君父子【眞诰】
　　杨书以郄氏爲师不学右军父子然翩翩有冲霄之度【容台集】
