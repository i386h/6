<!-- { "loadSidebar": true } -->
　　靳青
　　靳青号野处绛之驿卒也遇异人得道画猫能逼鼠【图绘寳鉴】
　　牛戬
　　道士牛戬字受禧居本郡注生观貌古性野不修人事轻财贿重信义嗜酒自乐尤好画所长者破毛之禽与寒雉野鸭每于酒肆间饮至一斗索纸一番画以为质及至醒后必购而毁去之【圣朝名画评】
　　吕拙
　　道士吕拙京师人工画屋木至道中为图画院只候时方建上清宫拙因画郁罗霄台様进上恩改翰林待诏不就愿于本宫为道士寻得披挂仍赐紫衣拙画屋木絶妙然多以人物繁杂为累【图画见闻志】
　　李徳柔
　　道士李徳柔驾部员外郎宗固孙宗固景祐中良吏守汉州有道士尹可元精练善画以遗火得罪当死缓其狱防赦获免时可元年八十一自誓且死必为李氏子以报可元既死二十余年而宗固子世昌之妇梦可元入其室生徳柔小名蜀孙幼而善画长读庄老喜之遂为道士赐号妙应其写真妙絶一时【东坡集】
　　李徳柔写貌甚工落笔有生意写神仙故实嵩岳寺唐吴道元画壁内四真人像其睂目规矩见之使人遂欲仙去【宣和画谱】
　　徳柔设色所设朱铅多以土石为之故世俗不能【图绘寳鉴】
　　李八师
　　道士李八师亡其名卭州依政人工画道门尊像【图画见闻志】
　　罗胜先
　　睂山道士罗胜先自号云和山长善山水有古意然布置景物多越嶲夜郎所见盖其人善地理遍歴诸山所以曲尽形势又多作雨余防蝀可观【画继】
　　王显道
　　道士王显道汉州人本饼师后学道专心画龙格制雄壮今成都三井观三寳院有画壁存【画继】
　　徐知常
　　道士徐知常字子中建阳人能诗文通道儒典教画神仙事迹明其本末为冲虚大夫蕊珠殿侍宸【宣和画谱】
　　程若筠
　　道士程若筠宣政间居太乙宫善作古木老棘殊峭劲兼写花竹翎毛疏渲颇工花则每树只作数花亦颇清雅【图绘寳鉴】
　　杨大明
　　道士杨大明字民瞻号至乐子闗中将家弃防走方外善画蛇今丈人山道院藏经阁后壁有所作蛇广丈余最雄杰尝为之罘蔡迨肩吾作息之六藏画者止能为神屋而已而其妙处头爪皴皵见于殻间鼻窍深润观者疑真息也【画继】
　　林灵素
　　道士林灵素温州人少从浮屠学去为道士往来淮泗间政和末赐号元妙先生金门羽客冲和殿侍宸【宋史本传】
　　灵素善画竹湖州妙观有石刻一枝【画史防要】
　　范子泯【一作珉】
　　道士范子泯中兴异人也楼钥诗云中兴道士以牛鸣淡墨百果尤着声妙入神品仍有灵我不识之钦其名曽得乌犍两横轴又有石榴才一幅【楼钥攻媿集】台州天庆观壁有范子珉所绘牛及来禽人称其妙【陈耆卿赤城志】
　　李怀仁
　　姑苏道士李怀仁酒豪不羁尝呼龙松江之上狎而观之遂画龙入神品过天庆观大醉索墨浆数斗曳苕帚裂巾袂濡墨号呼奋掷斯须龙成观者失声辟易惧将攫也怀仁后不知所终【费衮梁溪漫志】
　　武道光
　　道士武道光钱唐人居东太乙宫善潜补六朝古名画又能作花鸟竹石【陈善杭州志】
　　左幼山【一作幻山】
　　道士左幼山住钱唐景灵宫善花鸟山水人物师阎次平【陈善杭州志】
　　丁野堂
　　道士丁野堂名未详住庐山清虚观善画梅竹理宗因召见问曰卿所画者恐非宫梅对曰臣所见者江路野梅耳遂号野堂【图绘寳鉴】
　　欧阳楚翁
　　道士欧阳楚翁字无尘居龙虎山善画山水窠木竹石水墨梅花四时之景尤工画龙【图绘寳鉴】
　　欧阳雪友
　　欧阳雪友楚翁子亦臻其妙【画史防要】
　　萧太虚
　　道士萧太虚画墨竹墨梅松柏杂树每画须用浓墨作枝梢其上榦晕梅花有山林清幽气象自作一格清竒可爱【图绘寳鉴】
　　田白
　　道士田白兖州人竹石学东坡【画史防要】
　　杨世昌
　　道士杨世昌字子京武都山人与东坡游善山水【图绘寳鉴】
　　朱大洞
　　道士朱大洞钱唐人山水人物宗萧照【图绘寳鉴】
　　戴道成
　　道士戴道成善画武仙童书碑上刻仙童小像乃道成画【茅山志】
　　何尊师
　　何尊师江南人亡其名善画猫儿罕见其比所画有寝者觉者展膊者戏聚者皆造于妙其毛色纯犂体态驯扰尤可赏爱【名画评】
　　何尊师工于花石尤以画猫专门为时所称【图绘寳鉴】
　　刘尊师
　　紫微刘尊师伪齐豫之孙工山水人物【画史防要】
　　李道士
　　李道士善写真苏辙赠诗云君不见景灵六殿图功臣进贤大羽东西陈能令将相长在世自古独有曹将军嵩髙李师掉头笑自言弄笔通前身百年遗像谁复识满朝冠劒多伟人【栾城后集】
　　刘道士
　　刘道士亡其名建康人工佛道神落笔遒怪尤善山水师董源与巨然同时画亦同但刘道士在左巨然则以僧在左以此为别耳【图绘寳鉴】
　　魏道士
　　魏道士画道释人物【图绘寳鉴】
　　张道人
　　张道人画虎探三昧摹写形状蹲踞出伏横行妥尾不下包贵父子世以张画虎目之兼善花木翎毛【方是闲居士小藁】
　　李方士
　　李方士画松竹梅兰山石于南堂之照壁方是闲主人见而赋之【方是闲居士小藁】
　　许龙湫
　　许龙湫江南术士山水师米元晖用笔自成一家设色清润【图绘寳鉴】
　　释巨然
　　释巨然江宁人受业于本郡开元寺攻画山水伪唐李煜归命巨然随至京师居于开寳寺投谒在位遂有声誉画烟岚晓景于学士院壁当时称絶度支蔡员外挺家有巨然画故事山水二轴而孤峰峭拔宛立风骨又于林麓间多为卵石如松柏草竹交相掩映旁分小径逺至幽墅于野逸之景甚偹【圣朝名画评】
　　巨然祖述董源皆臻妙理【梦溪笔谈】
　　释继肇
　　释继肇吴人工画山水与巨然同时体虽相类而峰峦稍薄怯也【图画见闻志】
　　释传古
　　释传古四明人天资颖悟画龙独妙太祖建隆间名重一时垂老笔力益壮皇建院有所画屏风当时号为絶笔【宣和画谱】
　　释徳饶
　　释徳饶传古弟子臻其妙【画史防要】
　　释无染
　　释无染传古弟子臻其妙【画史防要】
　　释元霭
　　释元霭蜀中人幼来京师相国寺落发授大具足戒通古人相法遂能写真太宗闻之召元霭传写时上幸后苑赏春方还乌巾插花天姿和畅霭一挥而成略无凝滞上优赐之由是巨贵人争求其笔亦尝画本寺西经藏院后大悲菩萨章圣即位诏霭写先帝侧座御容恩赐甚厚【名画评】
　　元霭禁中供奉一日在御书院中写粉本中官皆来观看霭公每成染顔色毕懐中别出一小石研磨所色盖覆肉色之上然后遂如真众工所以不及者正为此特髙其日用石讫忽见一小黄门怀之而去喧呼索之方置旧处又以非语凌辱然后奔走而去因遍询中官同列无肯言其姓名画其顔貌求谒李都知【神福】哀诉以窃石毁辱之事李曰不知姓名谁当其责霭公因怀中探出头子言此可以验之李一见大笑曰此杨懐吉也何仓卒间图写笔法如是精妙因延坐嗟赏召杨责让伏罪致谢而退自此传神声价蔚为独歩矣【钱易洞微志】朱文济风骨清秀若神仙中人上令供奉僧元霭写真留禁中【朱长文琴史】
　　霭公来自蜀以写真事求见上上爱之自上而下王公卿大夫士闻于时者皆写之上命曰若能自写乎曰能既成观曰善柳开见之为作讃云他人写真能写他人霭公自写如他人也【柳开河东先生集】
　　蜀僧元霭传神得妙柳仲涂谓其至艺天与纤无差忒写太宗龙顔天为之笑宠荣冠一时品题连篇不止【李昴英文溪集】
　　释令宗
　　释令宗广汉人工画佛道人物成都大慈寺三学院幷揭谛堂有画壁【图画见闻志】
　　释维真
　　释维真嘉禾人工传写尝被防写仁宗英宗御容赏赉殊厚元霭之继矣名公贵人多召致传写尤以善写贵人得名【图画见闻志】
　　释择仁
　　释择仁善画松其初遍求诸家画松采其所长而学之有善画松身者朽皮者布枝柯者画针者根石者择仁尽得其意一夕梦吞数百条龙自是遂臻于神妙絶嗜酒每醉挥墨于粉堵绢之上醒乃添补之千形万状极于竒怪曾饮酒永嘉市肆醉甚顾新泥壁取拭盘布濡墨洒其上来日少増修为狂根枯枝善画者皆伏其神【皇朝事实类苑】
　　法相大师
　　法相大师【真宗时人】林逋寄辇下传神法相大师诗云禁寺诸供奉如师艺学稀粉轻昏古本罗重坼秋衣【林和靖集】
　　闽师
　　闽师【真宗时人】林逋有闽师见写陋容诗云顾我丘壑人烦师与之写北山终日悬风调一何野林僧忽焉至欲揖顷方罢复有条上猿惊窥未遑下【林和靖集】
　　释居宁
　　释居宁毗陵人妙工草虫其名籍甚尝见水墨草虫有长四五寸者题云居宁醉笔虽伤大而失真然笔力劲俊可谓稀竒【图画见闻志】
　　梅圣俞观居宁画草虫诗云毗陵多画工图写空盈幅宁公实神授坐使羣辈伏草根有纤意醉墨得已熟【宛陵集】
　　释象微
　　释象微景祐初广福寺法堂间画水一派甚工号象微水【张衮江隂新志】
　　释昙素
　　释昙素广福寺西庑殿后壁有嘉祐间惠大师昙素画梁武帝召张僧繇写志公变相图笔力遒健神气欲生见者惊悚【张衮江隂新志】
　　释恱躬
　　释恱躬【仁宗时人】梅尧臣赠传神恱躬上人诗云子诚丹青妙巧夺造化深【宛陵集】
　　释惠崇
　　释恵崇建阳人工画鵞鴈鹭鸶尤工小景善为寒汀逺渚潇洒虚旷之象人所难到也【图画见闻志】
　　恵崇善为寒汀烟渚潇洒虚旷之状世谓恵崇小景画家多喜之故鲁直诗云恵崇笔下开江面万里晴波向落晖梅影横斜人不见鸳鸯相对浴红衣东坡诗云竹外桃花三两枝春江水暖鸭先知蒌蒿满地芦芽短正是河豚欲到时舒王诗云画史纷纷何足数惠崇晚出吾最许沙平水澹西江浦鳬鴈静立将俦侣皆谓其工小景也【韵语阳秋】
　　释梦休
　　释梦休江南人学唐希雅作花竹禽鸟烟云风雪尽物之态【宣和画谱】
　　寳觉和尚
　　寳觉和尚翎毛芦鴈不俗尝画一鹤王安上纯甫一见以谓薛稷笔取去元章画史屡称其能【画继】
　　释真慧
　　释真慧杭人画山水佛像近世佳品翎毛林木有江南气象【陈善杭州志】
　　释恵洪
　　释恵洪觉范能画梅竹每用皁子胶画梅于生绢扇上灯月下映之宛然影也其笔力于枝梗极遒健【画继】
　　释妙善
　　释妙善长写貌尝写御容坡赠诗云天容玉色谁敢画老师古寺昼闭房梦中神授心有得觉来信手笔已忘幅巾常服俨不动孤臣入门涕自滂元老侑坐鬓睂古虎臣侍立冠劒长【画继】
　　释仲仁
　　释仲仁会稽人住衡州华光山一见山谷出秦苏诗卷且为作梅数枝及烟外逺山山谷感而作诗纪卷末雅闻华光能墨梅更乞一枝洗烦恼写尽南枝与北枝更作千峰倚晴昊又见其平沙逺水题云此超凡入圣法也每率此为之当冠四海而名后世【画继】
