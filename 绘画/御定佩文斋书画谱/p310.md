<!-- { "loadSidebar": true } -->
　　尚书省郎官石记序陈九言撰张颠书记自开元二十九年郎官石名氏为此序张颠草书见于世者其縦放可怪近世未有而此序独楷字精劲严重出于自然如动容周旋中礼非强为者书一艺耳至于极者乃能如此其楷字盖罕见于世则此序尤为可贵也【元丰类稾】赤骥白一驾千里当其披昆仑上羽陵时求其逸景于逐足下殆无遗踪矣至于在六辔间和銮在前鋈续在后则过君表而舞交衢进退履绳旋曲中规求其毫厘跌宕无遗恨也长史之书殆尽于此及郎官记则备尽楷法隠约深严筋脉结密毫髪不失乃知楷法之严如此夫守法度者至严则出乎法度者至縦世人不知楷法至疑此非长史书者是知骐骥千里而未尝知服防之在法驾也【广川书跋】
　　右唐尚书省郎官石记序右司贠外郎陈九言撰张长史正书欧阳公谓长史以草书知名此字真楷可爱曾南丰谓其精劲严重出于自然如动容周旋中礼非强为者元王文定公谓张公得草圣不传之妙其真书在唐乃复精絶顔鲁公书学气侔造化楷法盖得之于公又谓其字体似出欧虞自成一家宋龚眀之中吴纪闻云长史苏人承平时碑在苏学中堂之后已渐刓剥兵火后不复存矣元商徳符云石刻旧在亰兆今亡观眀之及商氏之说则此刻在宋元固已艰得余家所藏夲未知其出于苏学或出亰兆皆不可知但歴年久逺而纸墨完好诚希世物也【金薤琳琅】
　　张长史郎官壁记天下止此一夲吴中尚有一伪夲亦在余兄所薫莸故易辨也济之阁老述山谷老人言唐人正书无出其右者又云无辙迹可寻其重之如此然余细玩此碑中如容字极字皆取法虞永兴孔子庙堂碑未可谓无所夲第今所见虞书皆王彦超重刻张书实有出蓝之观余尝于姻家韩侍郎家见唐刻虞碑神彩焕发生动大异翻夲宜唐人重之以为青箱至寳乃知名下定无虚士耳【王奉常集】
　　长史郎官壁记世无别夲唯王奉常敬羙有之陈仲醇摹以寄余知学草必自真入也【戯鸿堂法帖】
　　唐张旭春草帖
　　余尝见怀素书云邺下见顔平原曰吾书传得长史八法其平原尚师之而张草之圣则不待言而可知矣今春草帖即宣和书谱所载者宋内府收附不存及前贤印章数处亦皆磨灭后有元祐以降诸公题跋惜乎嵗逺纸损不幸失于防持致令字画细防断裂此可为恨然精妙之神具存诚为世寳皇庆改元十二月朔日乔篑成仲山书【书画题跋记】
　　右张长史草书春草帖锋頴纤悉可寻其源而麻纸松煤古意溢目真足为唐人法书之冠晋迹不可复见得见此迹亦末世之希世寳乎顔平原书家之集大成者犹言杜诗韩文顔法亦出于此也因与袁君子英获观陈彦廉氏赏叹竟日壬子人日倪瓒题【云林集】
　　少陵观张旭草圣极叹其妙东坡题王逸少帖则诋张为书工昌黎石鼓歌又诋王为俗书是三公之言何戾耶盖王之于石鼓张之于王其书固不可同语然诗人词气抑扬不无太过论者遂欲以为口实未为知书者也亦未为知诗者也世人不以韩言而短王又可以苏言而少张与因观长史春草帖偶书洪武纪元渤海髙啓识【髙青邱集】
　　右唐张旭春草帖有宋名臣题识其一微仲观于东府之东斋在元祐壬申其一师朴观于枢府之前防其一器之观于承旨防之东轩皆在元祐癸酉其余乃绍圣宣和靖康时人盖壬申癸酉间吕公为左相韩公为枢密刘公为枢密都承旨一时君子在朝共成元祐之治自此嵗后即非复元祐矣于是为绍圣为宣和靖康而宋运中圯此帖遂随南渡入张循王家故有臣俊等印然则一纸之显晦与宋之治乱相仍欤披玩之余不胜叹息时洪武壬子之秋稽岳王彛识【王彞徴士集】昔人评张长史草书虽竒怪百出而求其源流无一防画不该规矩者今观陈彦防氏所藏春草帖信然彦廉尝作堂奉其母节妇庄甚孝顔曰春草适得此帖于他方与名堂之义相符岂因孝感而致是耶抑物各有所遇而偶然耶他日有子若孙因斯帖也而思与堂符名则油然而兴夫孝思自不能不以此帖为寳藏也后学张适识【甘白先生集】
　　长史诗云春草青青千里余边城落日见离居情知海上三年别不寄云间一纸书此帖书用白麻纸宋秘府物元季藏于吾郷陈彦防家彦防尝为搆春草堂人多诗之今归嘉兴王廷槐长史余同县人余平生阅唐人墨迹凡十数卷长史书所见惟嘉陵帖及此而已宛陵余窃疑其非真若此帖者当为唐人法书第一信竒宝也【寓意编】
　　唐张旭乾元帖
　　察观张长史与顔鲁公论笔法尝疑其用意处多观乾元二年帖与琵琶诗乃知文不虚生皆有落花之方易足固天机动尔卢文纪叶清泰之卜遂掌枢极初亦有所建眀方事之棼乃能留意翰墨耶【山谷集】
　　唐张旭千字文
　　张长史书智雍防壁记楷法妙天下故作草草如寺僧懐素草工痩而长史草工肥痩硬易作肥劲难得也【山谷集】
　　长史于书天也其假笔墨而有见者是得其全而加之手尔岂知曲直法度自成斲削闲邪观其书者如九方皋见马不可求于形似之间也方其酒酣兴来得于防意时不知笔墨之非也忘乎书者也反而内观龙蛇大小络结胸中暴暴乎乗云雾而迅起盲风异雨惊雷激电变怪杂出气蒸烟合倐忽万里则放乎前者皆书也岂初有见于豪素哉彼其全于神者也至于风止云息变怪隠藏循视其迹更无径辙时一豪不得误矣是昔之昭然者已防故邪【广川书跋】
　　始观张旭所书千字文至母图隶散等字怪逸过甚好事者以长史喜狂书故效其迹及反覆徐观至雁门云亭愚瞻仰等字与后题月日则雄隠轩举槎枿丝缕千状万变虽左驰右骛而不离绳矩之内犹縦风鸢者翔戾于空随风上下而纶常在手撃劔者交光飞刄歘忽若神而器不离身驻目视之若龙鸾飞腾然后知其真长史书而不虚得名矣世人观之者不知其所以好者在此但视其怪竒従而效之失其指矣昔之圣人縦心而不逾规矩妄行而蹈乎大方亦犹是也尝观庄周书其自谓谬悠荒唐而无端涯然观其论度数形名之际大儒宗工有所不及其道之所以无为而无不为矣于戏观旭书尚其怪而不知入规矩读庄子知其放旷而不知其入律皆非二子之钟期也【东观余论】
　　唐张旭草书酒徳颂
　　张颠苏人吴君斗南实与之同郡宝藏其书固宜然莫子齐云章申公家有酒徳颂甚竒伟绍兴间入御府兹岂别夲邪淳熈乙未八月旦【平园集】
　　唐人之书藏于秘阁者颇多惟颠张真迹甚鲜今观所书酒徳颂出幽入眀殆类神雷电不可测度其真所谓草圣者邪【宋学士集】
　　唐张旭率意帖
　　此一帖在故签书枢密王伦家伦出使时得之故都余少日尝见之绍兴改元五月甲子甫里陆游识时年六十有六距初见时四十有五年矣【渭南集】
　　唐张旭草书真迹
　　东坡论长史草书頽然天放略有防画意态自足山谷论长史性虽颠逸字字入法度懐素工于痩长史工于肥痩劲易能肥劲难工持二公之说以勘是帖有若符契颠而法肥而劲放而意足其为长史真迹无疑况又有君谟之私印可证乎其间多屋漏痕笔迹识者当自知之【王文恪公集】
　　唐张旭草书兰馨帖
　　右草书帖云兰虽可焚廿一字相传为稽叔夜书余騐笔意疑为张长史书山谷云颠工于肥素工于痩而奔轶絶尘则同此书肥劲古雅非长史不能又余尝见公所书濯烟宛陵春草等帖结体虽不甚同而其妙处则与此实出一闗钮也但其文义不可觧盖唐文皇好二王书故屏幛间多晋人帖语一时化之或长史书叔夜帖语亦未可知然今不可考矣嘉靖丙辰三月长洲文徴眀题【六研斋二笔】
　　右张长史文绫上所书兰馨帖二十字其为真迹无疑盖草书不入晋人格輙终成下品颠素之所以得名者在此今观其夺字气字佳字足下字人字皆従晋人中来余阅书多矣未有如此卷之佳者世人重耳轻目不可语此昔素师緑绢两行因元章所题而重他日必有以余言为是也者漫书以记嘉靖四十年辛酉正月立春日文彭书【同上】
　　唐张旭宛陵帖
　　张长史宛陵帖有李建中苏舜钦易简三公题跋郁屈瑰伟气沓欧虞长史虽以醉继颠终无此精魄然所谓不可无一不可有二吾师韩宗伯所藏以为甲观【容台集】
　　唐张旭真迹
　　项度出示谢客真迹余乍展卷即命为张旭卷末有丰考功跋持谢书甚坚余谓度曰四声定于沈约狂草始于伯髙谢客时都无是也且东眀二诗乃庾开府歩虚词谢安得预书之乎度曰此陶景所谓元常老骨更荣造者矣遂为改跋文繁不及具载其昌【戯鸿堂法帖】
　　唐张旭肚痛帖
　　肚痛帖长史名书也清臣书家周孔而服膺长史不敢有忘后世传者真书谨严顔为胜之而草书宏肆实亦具张之精神焉有宋一代大家只分用得坐位帖中果地其于长史笔意犹未数数然也盖自张芝之后右军以笔学宋主当自谓不减而已人或谓之草不如张自长史出而稾法之统绰为闻知矣天啓乙丑九月十九日【墨林快事】
　　唐李阳冰裴公纪徳碣铭
　　右裴公纪徳碣铭唐越州刺史王密撰国子监丞集贤院学士李阳冰篆裴公儆为眀州刺史密代之为作此文其文云皇唐御神器一百四十二年天下大康海隅小寇结乱瓯越因言眀州当出兵之冲民物残儆抚绥有恵爱而人思之尔按唐自戊寅武徳元年受命至己亥乾元二年乃一百四十二年是时肃宗新起灵武上皇自蜀初还史思眀僣号于河北是嵗洛阳汝郑等州皆防于贼不得云天下大康而海隅小寇也考于史传又不见其事惟台州贼袁晁攻防浙东州郡乃宝应元年当云一百四十五年又据密代儆为眀州刺史至大厯十四年移湖州则儆密相继为刺史宜在代宗时然密当时人推次唐年不应有失余友王回深父曰唐自武徳至大厯八年实一百五十六年中间除则天称周十四年则正得一百四十二年是时天下初定文人着辞以为大康理亦可通是时广州哥舒晃作乱海隅小寇岂谓此欤余以谓晃之乱唐命江西路嗣恭讨平之不当自眀州出兵深父曰然兵家出竒眀州海道去广不逺亦或然也故并着之【集古録】
　　唐李阳冰缙云孔子庙记
　　右缙云孔子庙记李阳冰撰并书孔子庙像之制前史不载开元八年国子司业郭瓘奏云先圣孔宣父以先师顔子配其像为立侍配享宜坐弟子十哲虽得列像而不在祀享之位按祠令何休范等二十二贤犹蒙従祀十哲请列享在何休等上于是诏十哲皆为坐像据阳冰记云换夫子之容貌增侍立者九人盖独顔回配坐而闵损等九人为立像矣阳冰修庙在肃宗上元二年其不用开元之诏何也【集古録】
　　唐李阳冰城隍神记
　　右城隍神记唐李阳冰撰并书阳冰为缙云令遭旱祷雨约以七日不雨将焚其祠既而雨遂徙庙于西山阳冰所记云城隍神祀典无之吴越有尔然今非止吴越天下皆有而县则少也【集古録】
