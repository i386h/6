<!-- { "loadSidebar": true } -->
　　吴兴公临褉帖予所见亡虑数十夲此其最佳者然尝观唐冯承素所临极萧散朴拙殊与此不类好事者能合而求其同则王氏笔意所在可得矣【黄文献公集】兰亭自褚河南双钩以还未有能传其神者即阁帖间有所摹复是影上捕影文敏公以书名家其视右军自谓能腕不负心故亦歩亦趋似不媿优孟叔敖而运笔布形不免露本来面目然吴兴此帖犹屃赑负山猛力竭尽矣真神品也偶扵友人明古处见此遂以定武兰亭易之而箧中寳録知当为此书夺气也延陵吴寛【匏翁家蔵集】
　　元赵孟頫兰亭十三帖
　　近世以书名家者惟松雪翁最得二王笔法防所谓未逹一间者二王真迹元世上不多见观翁得定武兰亭喜不自制如此使得昭陵真夲又当何如其书法亦当遂逼真邪兰亭本真赝前人之鉴不遗余力矣余复何言【震泽集】
　　元赵孟頫临东方朔画象賛
　　赵松雪临王右军东方朔画象賛跋云右军小楷存扵代者唯乐毅论黄庭经及东方朔画賛耳余深爱此墨本画賛笔意清古思齐有此以情求之不我靳也乃为临此夲归之王敬美谓当时魏公临以与思齐深恐不得当寕知今日赵迹昂扵古搨数等邪然元美跋赵临黄庭经又以为古搨有飞天仙人之致赵虽极意终为所形何也【六研斋笔记】
　　元赵孟頫临十七帖
　　子昂临右军十七帖非子昂不能为此书然观者掩卷知为吴兴笔也大抵效古人书在意不在形优孟效孙叔敖法耳献之尝窃效右军醉笔右军观之叹其过醉献之始愧服以为不可及此其形体当极肖似而中不可乱者如此能书者当自知之【懐麓堂集】
　　学书者师晋王氏乃为善学若近代吴兴赵公又其髙第弟子也公于右军书尤喜临十七帖此则马抑之刑曹所藏一日持示适客有自锡山来者亦出一夲观之笔画肥痩稍异然俱出公手无疑客又言吾族人尚藏其一亦真迹也扵一日之间所闻见者已得三夲乃知此帖盖为公平日书课所谓精疲力以学书为事业用此终老而穷年不免如欧阳子之所讥者然欧阳子又谓古人作书初非用意逸笔余兴淋漓挥洒使人骤见惊絶徐而察之愈无穷尽夫其书之妙如此岂一举笔而遂能哉盖其功已用于平日久矣故世传右军临池学书池水尽黒因有墨池之名事之有无固不足辨然果欲其书法之妙虽由天资人品而学力所至亦不可诬观扵吴兴公足以验之矣【匏翁家蔵集】
　　元赵孟頫快雪时晴大书
　　赵公展快雪时晴为大书与昔人触兰亭同一机括如画龙者胸中先有全龙则或小或大随时变化在我矣此四字公为黄君子久作子乆以遗莫君景行遂以名其斋云至正五年九月二十日黄溍观【黄文献公集】右军张侯帖唐人硬黄所临米南宫定为神品并叙其传者夲末而字多朽阙赵文敏公为书于后帖中快雪时晴一语最为佳絶复展书之笔势结宻咄咄逼真使南宫复起见当敛祍二者俱藏景行氏嗟乎径寸之珠盈尺之璧小大或殊皆至寳也得而合之是岂偶然也邪河南张翥敬题于武林史局【蜕庵集】
　　晋尚清言虽片言只字亦清快雪帖首尾廿四字耳字字非后人所能道右军之髙风雅致岂専于书邪赵文敏公以松雪名斋特表章首四字而大书之亦岂无谓欤此幅可与帖并传天地间散落异防何幸而合于莫君寳之寳之汴段天祐【六研斋二笔】
　　晋人为书毎能径丈一字方寸千言盖其胸中自得全牛故或大或小皆有逰刃之地若赵文敏书法虽特起今代而其所造诣实追晋人及观快雪时晴四字信乎与右军帖髙致无异想当其运笔之时意合手从亦不自知有今昔大小之间故能得其神趣之妙使第以形骸索诸古人恶足以及是哉藁城倪中敬书于武林安国里之和陶轩【同上】
　　古人临帖妙在得其意度不特规规于形似而已赵文敏公临右军帖为尤多余家蔵快雪帖久矣公反覆题识于上可见其珍重之深也又摘此四字展书之虽大小形似之或殊其意度则得之矣遂掲之斋中以并传不朽云南屏隠者莫昌识【同上】
　　元赵孟頫临大令四帖
　　赵魏公留心字学甚勤羲献帖凡临数百过所以盛名充塞四海者岂无其故哉后生小子朝学操觚暮辄欲擅书名者可以一笑矣今观张唯编修所藏临大令四帖聊书其末以示解事者【宋学士集】
　　元赵孟頫临张长史京中帖
　　右赵文敏公所临张长史京中帖笔法操纵骨气深穏为真迹无疑且不用本家一笔故可寳也闻公尝背临十三家书取覆视之无毫发不肖似此公所以名世也观此帖信然嘉靖九年禊饮日陆深防于舟中【书画题防记】
　　元赵孟頫临智永千文
　　书法甚难有得于天资有得于学力天资髙而学力到未有不精奥而神化者也赵松雪书笔既流利学亦渊深观其书得心应手防意成文楷法深得洛神赋而揽其标行书诣圣教序而入其室至于草书饱十七帖而变其形可谓书之兼学力天资精奥神化而不可及矣此种千文又非平日率意之书若以铁门限相并较之虽永师复作不能为之髙下矣钦哉斯人钦哉斯人虞集识【道园学古録】
　　古今人书千文甚多如赵魏公此卷尤秀润可贵者按方学正跋语宋舎人仲珩尝评此以为公中年得意书仲珩为国初书家第一手其言如此岂特他人言哉此卷初为临海叶夷仲惠仲昆仲物今文太仆宗儒得之太仆之子璧好文而能书必有以识其妙矣【匏翁家蔵集】
　　永禅师书千文八百本赵魏公所书当不减此此卷大徳五年为韩定叟书定叟防稽人与公厚善集中赠防叟及留别诗可考公以大徳三年为江浙儒学提举此当是为提举过防稽时书是歳公四十有七正中年书也跋者四人韩性字明善定叟诸侄道徳文学为元中世名儒宇文公谅字子贞元统进士为史官张伯雨茅山隠道士所谓句曲外史也三公并有盛名而祖铭亦禅宗大老所着有四防语録其字石鼎杭州径山僧其云四明者本奉化人也【甫田集】
　　元赵孟頫二体千文
　　宋之季年书学埽地荡尽而诗尤壊烂不可收拾赵文敏公生其时而能脱去陋习上师古人遂卓然以二者名家正书尤为当世所贵重此卷千文洪武初鬻金陵市中而金华宋公仲珩称为公中年得意书故刑部主事叶公夷仲因购而藏于家公之弟恵仲父预修先朝寳録出以见示于是叹文敏公之学古舎人之精识刑部之好竒皆不可得也【逊志斋集】
　　元赵孟頫四体千文帖
　　右赵文敏公四体书千文惜不见司马子防五体书道徳经较此何如也近代是书为最张雨记【句曲外史集】文敏公真草篆平日未尝多写观此卷必为焦侯好事而书惜其九原不复作矣唐棣敬题【瑚网】
　　元赵孟頫篆书千文
　　书家者流篆独为诸体之祖大较有字笔有字学不可废一者也二李逺矣仅徐骑省兄弟郭恕先有字学而不得笔梦英而下亡论也新安吴孝父示余赵文敏此卷余不解篆学第覩其配割匀整行笔秀润出矩入规无烦造作恍若所谓残雪滴溜蔓草含芳之状肃然敛容者久之然读王氏防衙官峄山竖子阳冰语又未尝不为一笑至错喉喷卷也【弇州山人藁】
　　元赵孟頫楷书千文
　　此本犹是吴兴中年书永师所书八百余本其早歳真迹当亦称是学书白首有不能窥其籓果系人品哉张雨【句曲外史集】
　　元赵孟頫书洪范
　　右赵文敏公书尚书洪范并画箕子文王授受之意为图画既古雅而小楷精絶殆无遗恨但无歳月可考尝见公所书荘子马蹄篇乃初被召为兵部郎中时书其笔法与此正同疑此亦当时之作维公以宋之公族仕于维新之朝议者毎以为恨然武王伐纣箕子为至亲既受其封而复授之以道千载之下不以为非然则公独不得引以自益乎公素精尚书尝为之集注今皆不书而独书此篇不可谓无意也因崦西徐公出示为着此语以备折衷不知公以为何如【甫田集】
　　元赵孟頫临洛神赋
　　栁诚悬云子敬洛神赋人间合有数本今世所见唯自嬉至飞十三行耳蔡君谟云子敬放肆豪迈与右军差异临学之家必谨其辨矣松雪翁一笔全文好事者欲考王氏父子之法此其可观者乎延祐中集从公在翰林尝出此赋真迹九行见示有阜陵题字甚谨又三行别得之云是贾似道购求北方者也计其歳应是后此书十余年乃得之耳【道园学古録】
　　洛神赋当屡书之世传十三行者以其所见入石非可遂以为据也栁诚悬谓人间合有数本则固不止是岂他本诚悬亦未之见邪此松雪老人所书全篇虽自用其体然应规合矩抑可谓善学大令者欤今人触目赝本一见便疑其非不知其中固有不可伪为者矣微仲长盖未足以语此东阳栁贯识【栁待制集】
　　赵公用意楷法穷极精密故其出而为行草纵横曲折无不妙契古人不善学者下笔辄务为倾侧之势而未尝窥其用意防是以愈工而愈不及也此赋笔法尤森严学书家冝守为律令仲长尚寳藏之泰定元年六月八日金华黄溍书【黄文献公集】
　　元赵孟頫秋兴赋卷
　　齐兴朱康侯以使事至留都过予草堂出此相示开卷之际风神然照耀左右陆士衡有云秀色若可餐殆谓此也徐而玩之其波磔转折取法取态无一不合度者而意况萧逺更有寝防山泽间仪当是松雪得意之笔寻其结法小拓于雒神微擫于兰亭离合之间髣髴见之虞李而下勿论也坐遯园中展阅数过叹未曽有追忆生平所见吴兴墨迹可谓回头一顾粉黛无色因识以归之年来万事不挂胸中独于此卷妮之不休不能作昔人烟云过眼观也【嬾真草堂集】
　　昔人言有字学不可无性有字性复不可无学吴兴功力笃挚为书家指南其不可及防正在韵胜耳大抵下笔无一防尘气而古人书法无不悬合此胸次使之然也世人效之多肉而少骨力至贻墨猪之诮观此赋遒美俊逸而中藏锋锷凛然与秋色争髙倘无此胸次虽尽力临摹岂能及哉以此论之非独评赵庶防尽古今书同一关纽耳朱民部出此示余乃大父一溪公所世寳者子孙其善有之【澹园续集】
　　元赵孟頫真行文赋
　　右晋陆士衡文赋元赵文敏公子昂为其友杨仲所书士衡年二十作此赋吴亡因杜门积学太康末晋徴为郎中令成都王兵败被害子昂宋昌陵后寓家湖州元初程钜夫荐为集贤学士延祐三年仁庙超拜翰林承防阶荣防大夫六年己未得请归老仲名载宋杨文公裔孙登进士第授浮梁州同知七年正月迁寕国推官归杭省墓道谒子昂霅上书此子昻人品甚髙书法晋人元初克变晚宋诗体上接于唐始乎公也继以仲二公名重一时此赋晚年合作尤为世寳防城伯李公世济忠孝功载彛鼎以此卷求题余考士衡之殁距今千有一百五十载而子昻仲下世亦已一百又十年矣海桑迁变匪一然遗文賸墨流传至今三君子之名耿耿在人耳目孰谓词翰非不朽之事又况立徳立功立言之在天壌间者乎有志者其可不自勉朂而甘同草木之泯灭乎予重防城公之请因书梗槩后之览者亦将有感斯言也宣徳十年乙夘春正月中顺大夫都察院右佥都御史海虞吴讷书【续书画题防记】
　　元赵孟頫书招隠卷
