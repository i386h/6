<!-- { "loadSidebar": true } -->
　　右唐补阙韩赏告泰华府君文韩择木书赏所以盟于神者严矣士夫君子立志操节笃于内而已岂必盟神然后固哉必俟眀于神者盖由其内之不足也【东里集】韩择木以八分名昔人评之曰虽姿宇不至峻茂而严正可畏杜子羙云尚书韩择木骑曹蔡有邻开元以来数八分观此碑良是碑文韩赏为补阙祷华岳而作大要与神盟欲忘身奉国其辞则余无取焉【石墨镌华】
　　唐韩择木荥阳王妃墓志
　　右唐朱氏墓志韩择木正书择木以八分名家石刻存者尚多而此志独为正书笔法清劲可爱择木正书见于世者惟此耳【金石録】
　　唐蔡有邻张嘉正碑
　　张嘉正碑李邕撰蔡有邻立书李綘论事集言吐突承璀欲于安国寺为宪宗立纪圣徳碑乃先立碑建楼请学士撰文绛疏论以为不可宪宗遽命以牛百头拽碑倒盖未撰文而先立碑建楼此碑有邻又云立书亦应先立石矣今人立碑湏镌刻成文然后建立盖今昔所为不同各从其便尔治平元年七月二十日书【集古録】
　　唐蔡有邻卢舎那珉像碑
　　右卢舎那珉像碑蔡有邻书在定州唐世名能八分者四家韩择木史惟则世传颇多而李潮及有邻特为难得庆厯中今昭文韩公在定州为余得此夲余所集録自非众君子共成之不能若此之多也【集古録】
　　卢舎那佛像记蔡有邻书今见于世者三碑惟尉迟迥庙与此存尔书法劲险驱使笔墨尽得如意当与鸿都石经相继也唐志称有邻于八分夲怯弱至天寳间遂至精妙相卫中多其迹然则当时盖不止三碑惜今亡之也【广川书跋】
　　唐蔡有邻兴唐寺石经藏讃
　　右兴唐寺石经藏讃皆其作者自书而八分者数家惟蔡有邻着其姓氏有邻名重当时杜甫尝称之于诗其为苑咸所书小字与三代器铭何异可谓名实相称也余家集録有邻书颇多皆不若此讃故尤寳之余初不识书因集古着録所阅既多遂稍识之然则人其可不勉强于学也治平元年三月晦日书【集古録】
　　唐蔡有邻崔潭诗
　　右崔潭诗蔡有邻书唐世以八分名家者四人韩择木蔡有邻李潮史惟则也韩史二家传于世者多矣李潮仅有存者有邻之书亦颇难得而小字尤佳若石经藏讃崔潭诗与三代彛鼎铭何异【集古録】
　　右唐崔潭诗蔡有邻小字八分书欧阳公称之以为与三代彛鼎铭无异而元祐间守亰兆者取其石为柱础世遂不复传可惜也【金石録】
　　唐蔡有邻植栢颂
　　唐世八分四家而已韩择木史惟则之书见于世者颇多蔡有邻甚难得而李潮仅有亦皆后人莫及也不惟笔法难工亦近时学者罕复专精如前辈也【集古録】
　　唐蔡有邻尉迟迥碑
　　尉迟迥碑成伯璵撰世以蔡有邻书特贵其叙迥事与周史略同然迥之死节不得显方周之兴迥已为蜀国公矣隋公总政天下寃愤郁结不得其死宜其出灵响以自见也唐说自迥之死而相州都督死者前后相继张嘉祐既治事夜整冠危坐迥自西庑出谓其遣骸尚存愿得毕葬前牧守惊悸逝非所害也指其女子曰同瘗于此眀日嘉祐发得改葬既夕出谢嘉祐以闻请置庙嵗时血食今考周纪韦孝寛既平邺城则移相州守安阳至于碑则谓武徳中朝制改葬逮开元丁丑张嘉祐问俗郡言多公曰蜀相公独为纯臣阙脩殷荐其取戾宜哉观此自是武徳改葬至嘉祐则庙而祀之矣亦不因诏行也【广川书跋】
　　唐蔡有邻章仇素碑
　　唐淮阳司马赠东太守章仇素碑为翰林学士内供奉蔡有邻书取法以时趣不能甚古而于严劲中微有情似胜韩择木素者劒南节度使兼琼父以子贵恩封其文骩琐纪诏辞门阀而已兼琼利臣龌龊李杨二右相门不足道第天寳七载之碑见于金石録者凡八而有邻书独有名而独见遗所不可晓【弇州续稾】
　　唐顾诫奢吕諲表
　　右吕諲表元结撰顾诫奢八分书景祐三年余谪夷陵过荆南谒吕公祠堂见此碑立庑下碑无趺石埋地中势若将踣惜其文翰遂得斯夲而入于地处字多缺灭今世传元子文编亦有此文以碑考之集夲首尾不完中间时时小异当以石夲为是然石夲亦自多亡缺可不惜哉【集古録】
　　右唐吕公表元结撰前太子文学翰林院待诏顾诫奢书杜甫集有赠顾八分文学诗即诫奢也诫奢八分不多见余所得者卫密撰吕公庙碑并此表郭英竒郭慎微碑为四耳甫诗称其工小字而此表字画甚大尤壮伟可喜按唐书帝纪及宰相表皆云乾元二年七月辛夘諲以母防罢十月起复上元元年五月壬子复罢为太子宾客今此表乃云乾元二年六月丁内忧上元元年七月复罢相月日小不同未知孰是【金石録】少陵送顾八分文学诗云中郎石经后八分盖顦顇顾侯运鑪锤笔力破余地昔在开元中韩蔡同赑屃宗妙其书是以数子至此诗盖谓诫奢也观其遗迹乃知子羙弗虚称之碑首倒防亦自竒古不独八分可赏云政和三年六月丁丑黄某长睿【东观余论】
　　唐宋儋道安禅师碑
　　右道安禅师碑宋儋撰并书在戒坛寺西南按志载傅梅云道安禅师碑广平宋儋撰并书文尚可读字遒劲多骨而风致超逸出李北海上末云建塔僧破灶下损一字袁中郎谓为神僧破灶堕余细辨损处下从木不似堕字岂嵩山有两称破灶者乎可疑也余谓此书虽有风致然用笔倾侧殊逊北海书史评儋书如寒鸦栖木平沙走是为似之耳至淳化阁帖误列儋书于秦程邈之后絶胜于此而黄山谷亦称儋书笔墨精劲又称儋书姿媚尤宜于简札惜不多见则固当时名笔也今碑已于万厯时雷轰为两截矣其下截为土所瘗逾二尺许掘地得之文甚糢糊不可读【叶封嵩阳石刻记】
　　唐萧诚裴大智碑
　　右裴大智碑李邕撰萧诚书诚以书知名当时今碑刻传于世者颇少余集録所得才数夲尔以余之博采而得者止此故知其不多也然字画笔法多不同疑模刻之有工拙惟此碑及独孤册碑字体同而佳册碑在襄阳而不完可惜也二碑皆李邕撰而诚书治平元年清眀后一日书【集古録】
　　唐萧诚独孤府君碑
　　右独孤府君碑李邕撰萧诚书诚书世多有而此尤佳碑在岘山亭下余自夷陵徙干徳令常登岘山读此碑碑为四面而一面字完今人家所传纸只有一面而余所得有二面故其一面颇有讹缺也府君讳册字伯谋河南人也其文不完故不见终始【集古録】
　　唐苏灵芝田仁琬徳政碑
　　此苏灵芝书灵芝武功人生开元天寳间书与胡霈然齐名霈然书评者谓其格力不扬今霈然书不可见见此碑可以得其槩矣大都源出圣教而肥媚为多尚不及王缙书王清源公碑而宣和谱拟之季海伯施季海不足论但恐伯施于地下笑人【石墨镌华】
　　唐苏灵芝梦真容碑
　　此苏灵芝书按碑开元帝梦老子真容求得之中南之楼观博州刺史李成裕奏准诸州同勒石则此碑天下皆刻之金石略载之云未详所在余此碑并田仁琬碑得自乡人之守易州者或在易州今中南楼观亦有此碑亦灵芝书文同而易州碑称奉旨宰相牛仙客楼观碑称张九龄按碑此事在开元二十九年闰四月九龄自二十四年罢相二十五年左迁荆州长史二十八年薨未尝生至二十九年也似当以易州碑为是楼观碑经宋翻刻字画不及易州三舎岂亦谬易其姓名耶【石墨镌华】
　　唐苏灵芝易州鐡像碑
　　右易州鐡像碑颂开元卄七年崇文馆校书郎王端撰行易州録事苏灵芝书端此文多颂故太守卢晖徳政词猥旨琐不复可觧灵芝此书遒劲有逸气然令景龙间虚和之度扫地矣宣和谱谓其有成就顿放当与徐浩雁行戈脚复类世南夫季海诚有之以拟二王永兴吾未之敢信也谱又谓灵芝尝为易州刺史郭眀肃书台记宋时入于北北人毎以墨夲诣塲需绢十端始易一夲妬者竟碎之今此碑幸尚完而求其所谓十绢之直理不能得一也物完毁贵贱要自有时然亦有不可觧者【弇州续稾】
　　唐苏灵芝悯忠寺寳塔颂
　　宋文惟简卤庭事实曰燕亰城东壁有大寺一区名曰悯忠唐太宗征髙丽回念忠臣义士没于王事者建此寺为之荐福东西有两砖塔髙可十丈是安禄山史思眀所建此碑称御史大夫史思眀奉为大唐光天大圣文武孝感皇帝敬元垢浄光寳塔颂者是也春眀梦余録曰此碑盖建于思眀初归附之时其碑完好近日刘同人【名侗】作帝亰景物略谓碑上半断裂不可读且苏灵芝书名甚着当时乃谓为李北海自镌名尤误之甚不知北海自镌名乃伏灵芝也此碑书丹于石故以左为前【金石文字记】
　　唐胡霈然七祖堂颂
　　右龙兴寺七祖堂颂陈章甫撰胡霈然书霈然笔法虽未至而媚熟可喜今上党佛寺画壁有霈然所书多为流俗取去匣而藏之以为竒翫余数数于人家见之其墨迹尤工非石刻比也【集古録】
　　唐胡英嵩岳寺碑
　　嵩岳寺碑唐淄州刺史李邕撰胡英书英之书世所重也其文云寺后魏孝眀帝之离宫初名闲居寺仁夀二年改为嵩岳寺也【集古録】
　　唐李慈张尊师碑
　　右西岳大洞张尊师碑王延龄撰李慈书尊师名敬忠其事迹余无所取所録者以慈书尔慈之书体兼虞禇而遒丽可喜然不知为何人以其书当时未必不见称于世盖唐人善书者多遂不得独擅既又无他可称遂至泯然于后世以余集録之博慈所书碑秖得此尔尤为可惜也治平元年七月卄日书【集古録】
　　唐张杰少林寺戒坛铭
　　少林戒坛铭开元三年为学生张杰书当是时杰应尚少且不以书名而笔法老成乃尔又时未尽习帝书故犹有痩劲意【弇州续稾】
　　唐胡履虚六公咏
　　右唐六公咏李邕撰胡履虚书初余读杜甫八哀诗云朗咏六公篇忧来豁蔽恨不见其诗晚得石夲入録其文辞髙古真一代佳作也六公者五王为一章狄丞相别为一章云【金石録】
　　李北海六公咏今泰和集中虽有诗而无其姓名或遣余荆州六公咏石刻故得具载于此按中宗复位以彦范王扶阳晖王平阳暐王博陵柬之王汉阳恕已王南阳世谓五王然皆梁公所进故邕叹其成大功者六人诗尤竒伟豪气激发宜老杜有云昔卢藏用谓邕如干将莫邪难与争锋史官谓碑颂是所长余见他文亦不若是序言邕为荆州今新旧书不书也【王氏法书苑】
　　唐陈懐志行书北岳碑
　　陈怀志此碑在李北海云麾之下法华之上盖以其筋骨有余而丰度微涩尔渊泉富有唐世遗刻试较之当自知也甲寅三月二十七日题是日立夏风雨萧瑟如髙秋读是文恍若从恒山麓下遇氷雹交作山谷晦冥时从羽人仙客问投宿处景象也【苍润轩碑跋】
　　唐王子言任城县桥亭记
　　右任城县桥亭记唐开元卄六年任城尉游芳撰王子言隶书虽出唐人古意苍然后之人能若此者甚少吾家唐隶独有纪信及此二碑耳【东里续集】
　　唐邬繇杨仲昌碑
　　右唐杨仲昌碑席豫撰邬繇篆仲昌有两碑其一韩择木八分书刻于此碑之隂文皆同仲昌元琰子也唐书元琰别传与崔沔所撰元琰碑皆云汉太尉震十八代孙此碑乃以仲昌为二十代唐世士人谱牒犹班班可考今元琰仲昌父子碑刻不应差其世次不同如此莫可晓也【金石録】
　　唐张旭郎官石记
　　唐右司贠外郎陈九言撰张旭书旭以草书知名此字真楷可爱记云自开元二十九年已后郎官姓名列于次而此夲止其序尔【集古録】
