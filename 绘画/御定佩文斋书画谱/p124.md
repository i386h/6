<!-- { "loadSidebar": true } -->
　　吴彩鸾自言西山吴真君之女太和中进士文萧客钟陵中秋夜彩鸾在歌塲中萧心恱之遂偕往萧拙于爲生彩鸾小楷书唐韵一部市五千钱爲糊口计不出一日间了十数万字非人力可爲也囊涩复一日书之所市不过前数歴十年萧与彩鸾各乗一虎仙去【宣和书谱】
　　龙兴紫极宫写韵轩世传吴仙尝写韵于此轩以之得名予昔在图书之府及好事之家往往有其所写唐韵皆硬黄书之纸素芳洁界画精整结字遒丽皆人间之竒玩也【虞集道园学古録】
　　嵩山女子
　　嵩山女子【佚其名】任生者隐居嵩山读书常夜闻异香忽一女子开帘而入年可二十余凝态艳质世莫之见有双鬟青衣左右翼侍顾谓侍者曰郎君书籍中取一幅纸兼笔砚来乃作赠诗一首笔札秀丽后三日来又赠二篇良久出门闪闪上空中去地百余丈犹隐隐见于云间生以三篇示于人皆知其神仙矣【神仙感遇传】
　　蔡少霞
　　蔡少霞【唐神仙见薛用弱集异记载】苏轼游罗浮山诗自注曰唐有梦书新宫铭者云紫阳眞人山卿撰又有蔡少霞者梦人遣书碑其末题云五云书阁吏蔡少霞书【东坡集】
　　邵阳眞仙
　　邵阳眞仙【未详何时人】邵阳人闻其山实异斋祷积稔果有蹈空而至者渉笔附楹久之乃罢去既而熟视木文则字皆隐起成列矣亷帅上闻且命镵其逸迹藏于郡廨后爲刺史李岫所得今传于孙月下留丹灶五字乃眞仙之词也【司空图一鸣集】
　　紫逻樵叟
　　紫逻樵叟任某【佚其名】郑南海爲牧梁宋表弟进士刘生寓居汝州有紫逻山神仙灵境也刘欲之梁宋因行诸药肆中有樵叟倚担于壁问其所要叟曰请一幅纸及笔砚耳刘即取肆中纸笔以授之叟挥毫自若书毕授于刘书曰承欲往梁宋梁宋灾方重旦夕爲人讼承欲访郑生郑生将有厄即爲千里客兼亦变衫色紫逻樵叟任某书笔势遒逸超逾常伦防读之际失叟所在月余皆如其言刘即于紫逻葺居物色求访不复见叟世宝其书巢宼犯阙方失其所在也【神仙感遇传】
　　羊愔
　　羊愔泰山人家于缙云明经擢第解褐嘉州夹江尉罢归幽栖括苍山游阮郎亭忽仆地若毙七日方醒愔曰初爲一人自称灵英邀入洞府中须臾石穴有物飞出曰此青云芝也可食之此后不喜谷气言语吟咏或以纸二三百张书之顷刻皆遍文字人莫之识愔读之悉是文章好事者依口録之实亦清词丽句多神仙瀛洲阆苑之意二十余年后南入委羽山而去【续仙传】
　　司马承祯
　　道士司马承祯字子微河南温人【续仙传云号白云子宗諡曰贞一先生见画家传】少好学薄于爲吏遂爲道士止于天台山景云二年睿宗引入宫中问以隂阳术数之事开元九年宗又遣使迎入京前后赏赐甚厚承祯善篆隶书宗令以三体写老子经因刋正文句定着五千三百八十言爲眞本以奏上之【旧唐书本传】
　　承祯攻篆迥爲一体号曰金剪刀书【续仙传】
　　承祯制雅琴鎭名美石爲之词刻精絶【歴代名画记】唐中岳体先生潘尊师碣文圣歴二年王适撰弟子中岩道士司马承祯书【金石文字记】
　　吴筠
　　道士吴筠字贞节华州华隂人通经术美文辞举进士不中性髙鲠不耐沈浮于时居南阳倚帝山天宝初召至京师请隶道士籍大歴十三年卒弟子私諡爲宗元先生【唐书本传】
　　唐杭州天柱山天柱宫碑大歴五年吴筠文并书【金石略】
　　李含光
　　道士李含光广陵江都人本名【唐书艺文志云本名避孝敬皇帝改焉】神龙初以清行度爲道士居茅山天宝四载命中官赍玺书征之延入禁中请传道法辞疾而退七载赐靖爲先生之嘉号焉幼年颇工篆籀而隶书尤妙客或赏之曰贤于其父因投笔不书宗诏山人王强请楷书上经一十三纸以补杨许之阙【顔鲁公集】
　　卢元卿
　　太清宫道士卢元卿工爲篆籀八分诸书【权德舆太宗飞白记】
　　唐渑池县复南馆记卢元卿八分书【墨池编】
　　王建赠太清卢道士诗云书卖八分通字学丹烧九转定人年【王仲初集】
　　李德初
　　道士李德初【肃宗时人】太和四年刘遵古节度东蜀军蜀人有富蓄羣书刘尝假其数百篇得周易正义一轴笔势竒妙字体稍古其卷末云上元二年因读周易着此正义道士李德初题【宣室志】
　　吕子元
　　道士吕子元【文宗时人】灵宝院记太和三年云水道士吕子元书兼篆额【刘大彬茅山志】
　　诸葛鉴元
　　道士诸葛鉴元善八分书【书史防要】
　　阅古泉谼傍有开成元年六月南岳道士邢令开钱塘县令钱华题名道士诸葛鉴元书镌之石上【周密癸辛杂识】
　　鱼又
　　道士鱼又华阳人【又题栁公权度人经后云大顺元年华山道士是昭宗时人】工行书得王羲之笔意清劲不堕世俗之习飘然有仙风道骨可以想见其人【宣和书谱】
　　杨思聪
　　道士杨思聪【昭宗时人】唐重刻明皇大化观道诀碑杨思聪书碑末云戊午歳人日【昭宗干宁五年】本观住持杨思聪记【唐明皇道诀碑】
　　梁元一
　　道士梁元一天资孤洁喜翰墨慕钟王出入规矩之外书太上内景经作小楷法体兼众善【宣和书谱】
　　碧落观二道士
　　二道士【佚其名】唐龙朔中绛州碧落观有黄冠李史君即髙宗大帝之子其文未刻之前忽有二道士谒李史君云闻君欲篆刻其文我二人天下之名篆也请爲史君成之乃于懐中出一轴末书隂符经殆非人功也史君尤异之复令殿内四面封闭不得令人窥视只我二人在中候三日即毕矣史君从之但见二道士挈二小囊入自其门余无所覩至三日史君命开之只见白鹤一双自门飞出及视文篆已毕【秦再思洛中纪异】
　　释辩才
　　释辩才姓袁氏梁司空昂之孙永禅师弟子【见画家传】辩才博学工文琴棋书画皆得其妙每临永禅师之书逼眞乱本尝于所寝方丈梁上凿其暗楹以贮兰亭贞观中太宗降勅追师入内道塲后放归越中年八十余毎日于窗下临学兰亭数遍其老而笃好如此【何延之兰亭记】
　　释懐仁
　　释懐仁【太宗时人】唐文皇制圣教序时都城诸释诿福寺懐仁集右军行书勒石累年方就逸少眞迹咸萃其中【周越古今法书苑】
　　释智辨
　　释智辨【太宗时人】唐秦州都督姜确碑贞观十九年僧智辨正书【金石録】
　　释仁基
　　释仁基【髙宗时人】唐平原寺舍利塔铭上元三年僧仁基正书【金石録】
　　释行满
　　释行满【武后时人】僞周乙速孤府君碑载初元年苖仲客撰释行满书【金石録】
　　释行满书劲健有法【石墨镌华】
　　释旷
　　释旷【中宗时人方干有经旷禅师旧院诗】唐益州学馆庙堂记神龙元年史焘撰释旷正书【金石録】
　　释翘征【盛时泰牍记作翘微】
　　释翘征【中宗时人】唐句容令岑公德政碑景龙二年张景毓撰释翘征正书【金石録】
　　释不空
　　释不空西域人也宗肃宗两朝皆爲灌顶国师代宗初以特进大鸿胪褒表之加开府仪同三司肃国公赐法号曰大广智三藏大歴九年赠司空追諡大辩正广智三藏和尚【严郢不空和尚碑】
　　唐无碍大悲心经陀罗尼幢开元国师三藏沙门不空奉诏书【昌平州志】
　　释惠融
　　释惠融【姓钱氏长沙人懐素伯祖】学欧阳询书世莫能辨乡中呼爲大钱师小钱【陆羽懐素别传】
　　释懐素
　　释懐素字藏真自叙云懐素家长沙幼而事佛经禅之暇颇好笔翰然恨未能逺覩前人之竒迹所见甚浅遂担笈杖锡西游上国谒见当代名公错综其事遗编絶简往往遇之豁然心胷略无疑滞鱼笺绢素多所尘防士大夫不以爲怪焉顔刑部书家者流精极笔法水镜之辨许在末行又以尚书司勲郎卢象小宗伯张正言曽爲歌诗故叙之曰开士懐素僧中之英气槩通疏性灵豁畅精心草圣积有歳时江岭之间其名大着吏部侍郎韦公陟覩其笔力勗以有成今礼部侍郎张公谓赏其不羁引以游处兼好事者同作歌以赞之动盈卷轴夫草藁之作起于汉代杜度崔瑗始以妙闻逮乎伯英尤擅其美羲献兹降虞陆相承口诀手授以至于吴郡张旭长史虽姿性颠逸超絶古今而模楷精详特爲眞正真卿早歳常接游即屡蒙激昂教以笔法资质劣弱又婴物务不能恳习迄以无成追思一言何可复得忽见师作纵横不羣迅疾骇人若还旧观向使师得亲承善诱亟挹规模则入室之賔舍子奚适【书苑菁华】长沙僧懐素好草书自言得草圣三昧弃笔堆积埋于山下号曰笔冢【唐国史补】
　　懐素疎放不拘细行时酒酣兴发遇寺壁里墙衣裳器皿靡不书之贫无纸可书尝于故里种芭蕉万余株以供挥洒书不足乃漆一盘书之又漆一方板书至再三盘板皆穿【陆羽懐素别传】
　　懐素嗜酒以养性草书以畅志凡一日九醉时人谓之醉僧书【金壶记】
　　书法相传至张顚后鲁公得尽于楷懐素得尽于草故鲁公谓素以狂继颠【广川书跋】
　　释知至
　　释知至【明皇时人】号初上禅师俗姓彭至性笃孝究易老庄太一之旨善正书擅钟王品格其防画婉秀毫缕必见如折槁荷磨文石筋理洒飒固非人力之所致也中朝名士山薮髙尚法流开胜逺近慕焉【张说蓝田法池寺二法堂赞序】
　　释大雅
　　释大雅【明皇时人】唐鎭军将军吴文墓志开元九年兴福寺僧大雅集王右军书明万歴末浚西安城濠得之俗谓之半截碑【金石文字记】
　　释贞庆
　　释贞庆【明皇时人】唐太武皇帝驻马碑开元十七年僧贞庆文并书【金石録】
　　释惠通
　　释惠通【明皇时人】陈章甫谒禹庙序开元二十年释惠通分书【防稽志】
　　释温古
　　释温古【王维有留别温古上人兄诗云宗兄此削髪盖其族也】唐传菩萨戒颂开元二十五年杨仲昌撰沙门温古行书【金石録】
　　释楚金
　　释楚金【明皇时人】多宝塔者楚金所造尝写法华经千余部寘塔中【金石録】
　　释智详
　　释智详【明皇时人】唐进法师塔铭开元二十五年僧智详楷书【金石表】
　　智详书法习登善【石墨镌华】
　　释湛然
　　释湛然姓戚氏世居晋陵荆溪号荆溪尊者【李华左谿大师碑铭云常州妙乐寺僧湛然左谿入室弟子】天宝大歴间三诏并辞疾不起晚居天台山建中二年示疾而化吴越时追赠圆通尊者【台州府志】
　　湛然师钟繇工眞行比见衡岳碑亦无媿色【书史防要】
　　璋上人
　　璋上人【明皇时人】唐岑参观楚国寺璋上人写一切经诗云璋公不出院羣木闭深居誓写一切经欲向万卷余挥毫散林鹊研墨警池鱼音翻四句偈字译五天书【岑嘉州集】
　　释懐恽
　　释懐恽天宝间人草书似懐素【书史会要】
　　释行敦
　　释行敦作行书仪刑羲之笔法天宝间寓安国寺以书名于世【宣和书谱】
　　释智谦
　　释智谦【明皇时人】唐故一切导师碑天宝五载沙门智谦行书【金石録】
　　沙门勤【下阙一字】
　　沙门勤【下阙】唐少林寺灵运禅师塔铭天宝九载崔琪撰沙门勤【下阙】行书【金石文字记】
　　释重闰
　　释重闰【明皇时人】唐右庶子于府君碑侄孺卿撰沙门重闰八分书【金石録】
　　释道钦
