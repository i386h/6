<!-- { "loadSidebar": true } -->
　　昔东坡守彭门尝语舒尧文曰作字之法识浅见狭学不足三者终不能尽妙我则心目手俱得之矣观其用笔凌厉驰逐出入二王之畛域而不见其辙迹晩年独与顔鲁公周旋并驱而歩不许退也长牋大幅风吹雨洒如埽败壁十目注视排肩争取神气不动兀如无人譬诸解衣磅礴未尝见舟而操之莫知为我莫知为人非神定气闲孰能为之必曰三折为波隐锋为防正如团土作人刻木似鹄复何神明之有【李昭玘乐静集】
　　宋苏轼临钟繇书
　　古者临书多取其意而不专求其形似予所见唐人临二王书无不然非独苏公此帖为然也今之善为形似者可谓极天下之工矣岂古今之智巧未足以臻此邪【黄文献公集】
　　宋苏轼临明逺帖
　　古人临书不求形似而能得其遗意今则愈工愈不近也好事者盍于此帖乎观之【黄文献公集】
　　宋苏轼书秦少游龙井题名
　　元丰元年东坡先生谪黄州少防以二年秋至龙井三年秋先生乃为书此题名而记其后言与儿子迈棹小舟至赤壁西望武昌山谷乔木苍然云涛际天而先生作赤壁赋则五年之秋冬也溍儿时即能诵少防题名不意垂老获见先生眞迹因考其嵗月而谨志之【黄文献公集】
　　宋苏轼草书
　　右苏文忠公眞迹一卷公之书纵横斜直虽率意而成无不如意深赏识其妙者惟涪翁一人圜活遒媚或似顔鲁公或似徐季海盖其才徳文章溢而为此故絪緼郁勃之气映日奕奕耳若陆柬之孙防礼周越王着非不善书寘之顔鲁公杨少师苏文忠公之列则如神巫之见壶丘子矣癸丑八月八日倪瓒【云林集】
　　宋苏轼草书千文
　　北鄙之夫居邻大阅之塲旬朔见大将军帅数百士入塲校猎数骑张弓发矢驰马回旋几匝鼔进而金退顷刻而止曰战陈如是已甚则弯桑折桞效之自以为不大相远一旦此将军统十万众出塞横行匈奴中鱼丽鹤列噏忽开阖变化若神戈矛弓矢之具击刺向背之法与向来故歩如不相闗者鄙夫见之然后魄陨魂越始知兵法乃如此今之学坡书者故未尝见其槀法使观此帖其陨越失措何可免也帖在练川沈文元因出共阅辄附此语何日相与请正于阁老延陵先生必有敎吾二人者【祝氏集略】
　　宋苏轼学士院批答
　　右苏文忠公学士院批荅五道赐枢密安焘辞免恩命三赐户部侍郎赵瞻门下侍郎孙固各一按文忠内制集载赐焘不允批荅凡十有三此前二首元祐二年六月作后二首元年七月作赵瞻者作于三年三月孙固作扵四月按固以元祐三年四月壬午守门下侍郎而焘为右光禄大夫依前知枢宻院事瞻为枢密院直学士签书院事三人同日被命先是焘以元年闰二月乙夘自同知枢密进知院事为言官论列三月遽罢至次年六月竟被初命此二首盖当时之词也后人以三人并命因列于此而实非也后乃同知枢密乞退时所荅当在二首之前不知何故反刻于后而其词与集防有不同瞻所赐乃户部侍郎求外补时所荅而集中别有赐瞻辞免荅书二首寔与固同日月而此首当是未受佥书之前宜其与固前首日月不同也最后祈雨道塲斋文亦载内制集中而其文亦微有不同仰惟天命集作天人之师当以集本为是也按文忠元祐元年十二月入为中书舍人寻迁翰林学士知制诰至是恰两年耳明年三月遂出知杭州于是公年五十有四矣此卷旧为寜波袁尚寳家所藏余徃嵗尝见乃是册子不知何人聨属为卷遂至顚错因李君仁甫出示余疏其略如此若公文章翰墨之妙固不待区区之论述也【甫田集】
　　宋苏轼叙英皇事帖
　　东坡此帖甚似虞世南公主墓铭草余尝评东坡善书乃其天性徃尝于东坡见手泽二囊中有似柳公权褚遂良者数纸絶胜平时所作徐浩体字又尝为余临一卷鲁公帖凡二十许纸皆得六七殆非学所能到手泽袋盖二十余皆平生作字语意类小人不欲闻者輙付诸郎入袋中死而后可出示人者也【山谷集】
　　宋苏轼与老商老帖
　　东坡晩年书与李北海不同师而同妙汉庭皆不能出其右防山其頺吾将安仰寔同此叹庭坚书【山谷集】
　　宋苏轼黄州寒食帖
　　东坡此诗似李太白犹恐太白有未到处此书兼顔鲁公杨少师李西台笔意试使东坡复为之未必及此他日东坡或见此书应笑我于无佛处称尊也黄庭坚【戏鸿堂帖】
　　宋苏轼成都讲堂画像帖
　　东坡笔力雄健不能居人后故其临帖物色牝牡不复可以形似校量而其英风逸韵髙视古人未知其孰为先后也成都讲堂画像一帖盖屡见之故是右军得意之笔岂公亦适有防于心欤庆元己未三月八日朱熹仲晦父观永福张氏所藏墨迹叹赏不足因记其左方【朱子文集】
　　宋苏轼与苏丞相颂五帖
　　山谷云东坡简札字形温润无一防俗气观此卷真所谓笔圆而韵胜也前一帖借金带乃初除从槖时第二帖获谴时升沉转眼荣辱兼之由今而观并可一笑百世人物固不可磨也【林希逸鬳斋集】
　　宋苏轼与徳叟帖
　　苏公翰墨为世寳藏故流俗多伪作者余家有其与徳叟先辈书两纸词意超然笔势飞动观者尚或疑之余亦不能辨也今观作肃所藏源流有自而二公赏识又如此其亦可以无疑矣五月朔日朱熹书【朱子文集】
　　宋苏轼与佛印元师二帖
　　圜极老僧彦岑年八十坐亡于湖州道塲山留手书并以坡字寄予为诀时淳熈乙巳腊月二十七日也昔佛印元师两住金山东坡徃来数见之尝以玉带衲帬相唱和计平时书问甚多殆元祐中所作邪明年正月十五日必大题【平园集】
　　宋苏轼与荆公帖
　　予尝见东坡与荆公帖谓少防曰愿公称之使増重于世又举鲁直自代表曰魁垒之才足以冠絶天下孝友之行足以追配古人是四老俱登録览此翰墨尚足以増山川之胜气也【石门文字禅】
　　宋苏轼与佛印帖
　　东坡平生文章流落世间者所在神物护持然士大夫罕蓄之多见山人野士之室汝水旼禅者出此帖示予虽其一时酧酢之语而谦光爥人三复之想见幅巾杖屦翛然行儋石水溢间如渊明在柴桑斜川时【石门文字禅】
　　宋苏轼与佛印书
　　右小碣在金山乃淳熈戊戌所立者内言仆不知大顚如何人若果出世间岂一退之能轻重哉味此语似有讽元公意故前云今承示喻知世外人尚劫劫如此吾辈何足道邪则其意可见矣丁巳五月二十六日记【苍润轩碑跋】
　　宋苏轼楚颂帖
　　东坡公欲买园种橘于荆溪之上然志竟不遂岂造物者尚有所靳邪而楚颂一帖传之后世为不朽则乂非造物者所能靳也孟頫题【铁网瑚】
　　予旧藏坡翁楚颂帖石刻而缺其后三行颇以为恨盖其石已亡也李兵部贞伯一日得其眞迹来示岂胜快然盖嘉祐初公登进士第与同年之竒聨宴席阳羡人也谈及其乡山水之胜遂有终老此地之约公既谪居此帖则元丰七年量移汝海过阳羡时作者其后公归自海外而薨周益公题其后以种橘之约竟堕茫若独为公深惜呜呼公之志大矣所欲为于天下者特区区一园一亭三百木奴而已乎【匏翁家藏集】世传苏文忠喜墨书至有墨猪之诮而此实用淡墨盖一时草草弄笔而后世遂寳以为奇玩宋元题识凡九人而周益公加详予徃时尝蓄石本比在滁始得观于太仆少卿李公所其先藏金陵张氏李以十四千得之尝欲归阁老宜兴公未果而卒卒后宜兴托家君寺丞致之凡留予家半歳盖宜兴公以其乡故事致意特勤石本即公所刻无豪髪失真但去曽从龙庄夏仇逺三跋而益以买田奏状二帖题其后云文忠尝爱吾乡山水之胜而欲居之今所存惟斩蛟桥八字而已按桥题经崇寜禁锢沉石水中今十二字乃天台谢采伯家真迹绍定间其子奕修宰义兴携以入石者非当时之物也【甫田集】
　　宋苏轼病眼帖
　　昔山谷老人云蜀人极不能书而东坡独以翰墨妙天下观其字画已无尘埃气盖其天资所发此岂与今世翰墨争衡哉如是翁周景逺书【书画题跋记】
　　苏长公居黄州自号东坡居士在城南筑一白雪堂四百三十歩前有桃李林泉后有果菜堂下大冶长老徃还惟徐得之陈季常张懐民参寥子干明寺中庵可谓莫逆余者皆先辈也此札在黄州与徐得之者公为人风流畅日以诗酒骋雄所谓强支嵗月是也又梦中杭人多惠龙团尽食复守杭食龙团作记盖其验云甲辰二月既望乐山髙殿识【同上】
　　东坡先生在当时诸公间第一品人也余每于人家见尺牍片纸未尝不爱赏得其遗迹犹可想其风度况笔精墨妙邪紫芝生俞和【同上】
　　宋苏轼惠州帖
　　东坡先生饱吃惠州饭虽患难流落而忠义之气终不可屈折故字画视平生为尤伟叔党尝谓先生笔法师顔鲁公而潘延之语颍滨亦然此帖实援蔡明逺例岂独其事之偶同所谓字画之妙名节之重盖于公无媿焉陵阳牟巘书【铁网珊瑚】
　　宋苏轼韩舍人勤禅师二帖
　　右苏长公二帖其一与韩舍人议论切当合乎经传笔势翩翩若行云流水略不介意千载之下想见其风采使人起敬起慕其一与勤禅师虽病中信笔而书亦不易得子固题道塲二诗附于后诗律字体别有一种风韵亦自可观颙上人持以见示俾题于左方展读数四勉书以归之时永乐七年己丑秋姑苏释得完识【瑚网】
　　宋苏轼五帖
　　右苏文忠五帖其一与郭廷平二与中玉提刑廷平不知名提刑不知姓所言报荅小事外献蚝帖极言蚝之美至令叔党勿宣传北方君子恐求谪海南以分其味苏钧秀才帖言歙研发墨滑润虽非絶品亦不必它求闵仲叔不以口腹累人公人品絶世岂以一蚝秘于人大率寄其髙逸之韵如以啖荔欲长作岭南人防事竒絶而不恨死皆此意也然复以此望于人可见其视世满目皆同志君子也即品研之防亦然此帖在朱子儋所后一纸为叔党题郭熈平逺三絶气度正尔与乃公相缀属尤可敬爱【祝氏集略】
　　宋苏轼与治平二大士帖
　　右苏文忠公与乡僧治平二大士帖赵文敏以为早年眞迹按公嘉祐元年举进士六年辛丑中举制科遂为鳯翔佥判越四年治平辛巳召判登闻鼓院寻丁忧还蜀至熈寜二年己酉始还朝监官诰院四年辛亥出判杭州此书八月十六日发中有非久请郡之语当是熙寜中居京师时作盖公治平中虽尝居京然乙巳冬还朝而老泉以明年丙午四月下世中间即无八月又其时资浅不宜为郡故定为熙寜时书于时公年三十有四矣公书少学徐季海姿媚可喜晩嵗出入顔平原李北海故特健劲浑融与此如出二人矣帖故有二纸元季为吴僧声九皋所藏九皋尝住石湖治平寺以此帖亦有治平字遂留寺中且刻石以传而实非吴中治平也九皋既没此帖转徙他所而失其一吾友张秉道世家石湖之上谓是山中故实以厚直购而藏之畀余疏其大略如此【甫田集】
　　宋苏轼告史全节语帖
　　坡老言诗至杜工部书至顔鲁公画至吴道子天下之能事毕矣能事毕而衰生焉故吾于诗而得曹刘也书而得钟索也画而得顾陆也为其能事未尽毕也噫此未易道也【弇州山人藁】
　　宋苏轼马劵帖
　　右大字甚佳方叔遇子瞻不偶而落第即此刻观之不徒见当时友谊之笃亦足以知李公人品矣【苍润轩碑跋】
　　宋苏轼黄柑帖
　　坡公黄柑帖骨法凝重而肌肉丰妍黄长睿谓书纵易横难古今惟钟太傅一人效之者非浊则俗蜀中一人是矣盖指坡言也【胡元瑞少室山房集】
