<!-- { "loadSidebar": true } -->
　　孙汉阳写苏长公石供四种并手録诸作为斋头清赏体物摹态如有生气昔苏公宝爱仇池石惟恐为人所夺而晋卿又珍重韩马往来酬和大费唇吻笔札钱穆父兼取二物颖叔至欲焚画碎石可发一笑壶中九华长公谋重价购求竟落他手今汉阳以方寸纸画收之抑又逸矣夫以道眼等观一切有相皆幻影空尘读参寥辨证语觉有会心焉余既为题其卷后而手摹米氏研山图及元章易宅事于左方合为一帙以见古人雅好之同若僧孺德裕辈所聚洛阳泉石一朝失势遂成瓦砾无复后人仰止之思则几于悖矣汉阳先生何以教我邪【莫廷韩集】
　　右録米元章一帖观此知米薛相易事诚有之铁围丛谭或传讹耳然余又于宋光禄家得米元章所画研山云根雪浪直凿混沌吾乡雪居先生又图为卷可与元章竞爽余将以米画赠之惟欲易东臯草堂前一片烟霞便意足也【画禅随笔】
　　江右马鹏扬得雪居先生研山图持以眎余漫为书识今先生所自为图复出相眎因理前语书之米老以研易宅事未论有无苐研山为米老所爱当亦具衣冠拜之自是云霞最上品而先生好石之癖不减米老即其提笔为图峰峦之状宛然天成殆不徒肖其形似而已腕间信有神哉先生其秘藏之毋令好事者所见恐亦征入九禁中不得为东臯雪堂几案前物矣不然又恐如丰城之劒或从风雨中飞去【何三畏漱六斋集】
　　明孙克写生册
　　雪居士写生入妙此笔作自禅院向禅悦游戏中得之故笔端幻出姿态生动溢有眞趣夫世间何幻非眞眞即是幻云上人宝藏是册禅余展玩划然一下将不有如灵云得悟邪虽然悟后则眞幻两忘何烦着语【陆学士题跋】
　　明孙克朱竹
　　孙汉阳笔端三昧幻出朱竹萧散有高韵卷中用戏笔追和之者复一二辈暇日就几展玩惟恐收去君自谓世无朱竹复挽前人名胜作始者实之不知大化中色肖何者非幻茍心与象会则作者自命何暇步邯郸也【陆学士题跋】
　　明孙克梅花册
　　雪居先生藏巧在心借书于手所图梅花六十帧即不出方寸之纸而布景种种神竒无论近代丹青家不能染指恐前有作者其标韵变态亦未易过之赏鉴者谓先生为化工之笔不虚耳【漱六斋集】
　　明孙克画梅竹卷
　　羣卉多以艳态争妍独梅花清芬古劲有士大夫之风故非驱俗絶尘不能写其神韵汉阳太守雪居士好游戏于丹青花鸟生意下笔辄得其妙晚好写梅竹盖亦有雅尚云此幅尤得马氏父子笔法可宝也【莫廷韩集】
　　明孙克画石卷
　　唐李德裕采天下怪石聚之平泉别墅遗诫后昆曰有以平泉石轻予人者非佳子弟也内一醒酒石尤珍爱之醉则踞焉今汉阳之宝七石似不少逊而石疑较胜唐诗云寒姿数片奇突兀曾作秋江秋水骨又云雪尽身还瘦云生势不孤此颇足以状石【画禅随笔】
　　明孙克画册
　　汉阳竹仿文湖州兰仿郑思肖时写人物兼带梁楷写石兼带米芾写水兼带马远纵横防缀皆有根据非画史市官苑中者所敢望也【瑚网】
　　汉阳写生古则赵昌黄筌父子近则沈石翁陆叔平皆能抗衡至于文房诸玩随意拈写不肖不止十指间眞有陶冶虽宋画苑名手未能梦见也所居东郭草堂多列法书名画于秋琳阁中盘礴觞咏客至如归退则游戏为此无纎尘留于胸中此卷尤其得意壮年之笔今广陵散矣【同上】
　　明顾正谊山水小幅
　　先辈尝言画以气韵为胜故第逸品于神品之上其説以为失于自然而后神此县解之论也顾仲方人品师法翩翩超诣游戏三昧便登作者之堂覩此小笔居然江山万里之趣其韵之妙眞当求之元季大家伯仲间矣武林陈征君我党胜流使能如宗少文所云澄怀观道卧以游之即时有烟霞发襟袖中也【莫廷韩集】
　　明顾正谊仿一峰道人册
　　顾仲方写一峰道人笔意册子既赠余复为宋伯灵所乞余谓伯灵方远游名山大川且在耳目乃复爱此画其用意何为仲方笔全写江南诸竒胜伯灵事此游宛然作旧林想也其画精致絶伦更宜宝藏之【莫廷韩集】
　　明顾正谊山水册
　　米元章论画曰纸千年而神去绢八百年而神去非笃论也神犹火也火无新故神何去来大都世近则托形以传世远则托声以传耳曹弗兴卫协辈妙迹永絶独名称至今则千载以上有耳而目之者矣薛稷之鹤曹霸之马王宰之山水故擅国能即不擅国能而有甫之诗歌在自足千古虽谓纸素之寿寿于金石可也神安得去乎君画初学马文璧后出入黄子久王叔明倪元鎭呉仲圭无不肖似而世尤好其为子久者【画禅随笔】
　　明莫是龙山水
　　莫廷韩山水小景得白石翁笔意此卷为宋光禄安之写即其洄流沓嶂烟霏云树开合隐映山居风致宛然余家九山中朝夕无非画境自来城居此景为樵人牧竖所干没展卷顿还旧观复起余芒鞵竹杖之想光禄君家有泉石之胜而蓄此也好事无乃多取邪【陆学士题跋】
　　明莫是龙画卷
　　莫廷韩为宋光禄作此图在己卯之秋时余同观咄咄称赏今已二十年事矣仲文爱之防惜特甚自苏过松周捡袭藏备至不忍转入他氏手亦交谊也【画禅随笔】
　　明莫是龙画
　　廷韩摹仿大痴画十年必坐密室染就不令左右賔友知之及工甚乃輙出以眎人其潜心如是此帧神情秀润墨采淋漓一日得从晋叔先生舟次披阅凛有生气恨不能起之九原也试杂之大痴眞迹中恐亦未易识别【漱六斋集】
　　明赵左云山
　　米虎儿云山在似山非山之间赵文度云山在似米非米之间余曾和宰一絶欲出不出云山巅欲断不断村树烟欲见不见林中僧欲渡不渡林外川可谓与云山传神矣【书画记】
　　明张复画
　　万厯九年春余有关中之役张子元春送余京口袖出此图为别其画境则自渡江始厯淮汴河洛抵潼关止其画思则始宗黄鹤山人中杂仿董北苑黄大痴至赵承防松雪终焉大都穷研极搆尽平生所长以暴酬德之感翩翩可称合作矣今人亲见张子行事不能异人未便许超呉子辈然后世有知画者赏之当不啻拱璧也万里单行奚囊不办有他物携此时一展视因为记顚末使览者知画意所自云【王奉常集】
　　明张复画东谿卷
　　阳羡东谿之胜甲于江南櫂舟而入者辄有游汗漫登蓬瀛之想张元春此卷大意师王叔明而其用笔用墨妙得古人藏锋透纸三昧不独布置之高胜气韵之生动一洗向来文沈二家残沈而已是足以当卧游矣昔李伯时作山居图见之者后践其境髣髴如所曾到画之夺眞其妙如此元春得似之乎之矩家有东谿即今方羽仪廊庙而松风之梦自在第携此卷以往时一披之不必如谢太傅起楼墅以象东山矣【嬾眞草堂集】
　　明周之冕花卉册
　　盛国以来写卉草者无如吾呉郡而呉郡自沈啓南之后无如陈道复陆叔平然道复妙而不眞叔平眞而不妙周之冕似能兼撮二子之长特以嗜酒落魄如李邈卓不甚为世重耳日坐弇园与花事周旋此卷遂来争胜聊题数语不觉芳英烂熳笔端【弇州续藁】
　　明尤求华清上马图
　　杨太眞华清上马图旧有粉本而寂寥不甚称尤子求善白描会余得蜀笺乃乞子求作图而以意增损之遂妙其太眞上马时态与三郎停鞭顾盼之状俨有生色太眞及诸姨应俱善骑观丽人行所称足下何所着红蕖罗袜穿银蹬又当轩下马入锦茵故自可想也当其乗照夜白扈从入蜀尚自谓得防六师一小停而马嵬之骑不复前矣呉中善书者俞仲蔚连昌宫词彭孔嘉长恨歌周公瑕津阳门行黄淳父清平调八首及袁鲁望张伯起王百谷王元驭华防圜舍弟辈各以小楷书宫词遂成佳本其他固所不暇论也【弇州山人藁】
　　明朱蔚兰竹卷
　　朱将军文豹名蔚别号香城上海人与乔伯圭将军同时气谊甚笃后伯圭死东事文豹度无可为乃日纵诗酒间写兰竹尝曰伯圭作草书不啻神龙鬭海鳞甲翕张又如百丈老藤悬崖络壁一种夭矫坚劲之状莫得而形容之吾写兰竹亦用此法虽风狂雨横极摧折中固自挺然夫兰竹之法不尽于此而文豹自道其胸臆固尔伯圭以死事建祠于乡有司岁时祭祀文豹则悲愤无聊第托之笔墨可悲也矣桐乡钱君某宝藏此卷而未悉将军本末故题二百余字归之近时杜撰百出人竞爱之谓之海盐派得文豹卷示之所谓尚有典型也【放鷼亭藁】
　　明丁云鹏八生花卷
　　丁南羽为毕生与权写生花八品自名为八生花卷其傅粉染色描写皆得品物眞态足追古人画成而毕生逝矣夫良友物化而空花尚存可为慨矣今南羽装付其子庶几延陵之劒哉【莫廷韩集】
　　明丁云鹏白描罗汉
　　此罗汉娄水王弇山先生所藏乃吾友丁南羽游云间时笔当为丙子丁丑年如生力驹顺风鸿非复晚岁枯木禅也诗文书画少而工老而淡淡胜工不工亦何能淡东坡云笔势峥嵘文采绚烂渐老渐熟乃造平淡实非平淡绚烂之极也观此卷者当以意求之【容台集】众生有胎生卵生湿生化生余以菩萨为毫生盖从画师指头放光拈笔之时菩萨下生矣佛所云种种意生身我説皆心造以此邪南羽在余斋中写大阿罗汉余因赠印章曰毫生馆【冏上】
　　明董其昌仿米画
　　米元章作画一正画家谬习观其高自标置谓无一防呉生习气又云王维之迹殆如刻画眞可一笑盖唐人画法至宋乃畼至米又一变耳余雅不学米画恐流入率易兹一戏仿之犹不敢失董巨意善学下惠颇不能当也【画禅随笔】
　　明董其昌仿烟江叠嶂图
　　右东坡先生题王晋卿画晋卿亦有和歌语特奇丽东坡为再和之意当时晋卿必自画二三本不独为王定国藏也今皆不传亦无复摹本在人间虽王元美所自题家藏烟江图亦自以为与诗意无取知非眞矣余从嘉禾项氏见晋卿瀛山图笔法似李营丘而设色似李思训脱去画史习气惜项氏本不戒于火已归天上晋卿迹遂同广陵散矣今为想像其意作烟江疉嶂图于时秋也辄临秋景于所谓春风揺江天漠漠等语存而弗论矣【画禅随笔】
　　明董其昌临巨然画
　　上元后三日友人以巨然松隂论古图售于余者余悬之画禅室合乐以享同观者复秉烛扫二图厥明以示客客曰君参巨公禅几于一宿觉矣【画禅随笔】
　　明董其昌仿三赵画
　　余家有赵伯驹春山读书图赵大年江乡清夏图今年长至项晦甫以子昂鹊华秋色卷见贻余兼采三赵笔意为此圗然赵呉兴已兼二子余所学则呉兴为多也【画禅随笔】
　　明董其昌横云秋霁图
　　此仿倪高士笔也云林画法大都树木似营丘寒林山石宗关仝参以北苑而各有变局学古人不能变便是篱堵间物去之转远乃由絶似耳横云山吾郡名胜本陆士龙故居今敬韬构草舍其下敬韬韵致书画皆类倪高士故余用倪法作图赠之【画禅随笔】
　　明董其昌画小赤壁
　　吾郡九峰之间有小赤壁余顷过齐安至赤壁其高仅数仞广容两亭耳吾郡赤壁乃三四倍之山灵负屈莫为解嘲昔齐安名人卤莽如是因画赤壁一正向来之谬然予以是并疑吾郡有小昆山未知去扺鹊村路几许使余得凿空游之或亦如小赤壁不须多逊也【画禅随笔】
　　明董其昌云海三神山图
　　李思训写海外山董源写江南山米元晖写南徐山李唐写中州山马逺夏圭写钱塘山赵呉兴写霅苕山黄子久写海虞山若夫方壶蓬阆必有羽人传照余以意为之未知似否【画禅随笔】
