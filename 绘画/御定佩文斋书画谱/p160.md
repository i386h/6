<!-- { "loadSidebar": true } -->
　　龙镡
　　龙镡字徳刚万载人问学该博长诗文善草隶洪武中为浙江按察使谪知长洲县寻陞晋府长史靖难师起不屈死【吴敬万载县志】
　　董伦
　　董伦字安常恩县人侨居宛平质直有文学从游者称为贝川先生洪武十五年征为右賛善建文即位拜礼部侍郎兼翰林学士【李贽续藏书】
　　董伦篆宗周左丞【书史防要】
　　唐之淳
　　唐之淳字愚士以字行【肃子】博闻多识为文蔚赡有俊气长于诗而善笔札洪武中屡欲有荐之者谢不就建文即位召拜侍读预修书事【逊志斋集】
　　姚广孝
　　姚广孝长洲人幼名天禧至正间为僧名衍字志道好读兵书尚谋略兼为诗学书靖难后为太子少师赠荣国公諡恭靖【书画记】
　　广孝书法古雅全以筋胜【书史防要】
　　姚继
　　姚继【瑚网云太宗赐名】李东阳云少师一帖小楷书称侄继代书少师赈济还吴见酒帘字问知一少年书呼而见之养以为子太宗官之至太常少卿是代书此跋者也【懐麓堂集】
　　解缙
　　解缙字大绅【珊瑚网云一字缙绅格古要论云号春雨】吉水人自幼颖悟絶人洪武二十一年进士授中书庶吉士文皇正位雅闻缙名召置左右进侍读学士其文雅劲竒古逼司马子长韩退之诗豪宕丰赡似李杜书小楷精絶行草皆佳【列卿记】
　　天子爱惜其楷书至亲为之持研【任亨泰解学士文集序】
　　缙学书得法于危素周伯琦其书傲譲相缀神气自倍有农家陆颖者善缚笔缙欲作佳书必得颖笔【书画记】永乐时人多能书当以学士解公为首【匏翁家藏集】缙狂草名一时然纵荡无法正书颇精妍【艺苑巵言】
　　解祯期
　　解祯期缙之从子也以善书选天下第一仁宗召为中书舍人【书画记】
　　祯期书疎隽自喜不失春雨门风【王世贞续名贤遗墨跋】
　　金幼孜
　　金幼孜名善以字行中进士乙科授户科给事中太宗初临御改翰林检讨累官礼部尚书武英殿大学士諡文靖其学该博文章和平寛厚类其徳性书兼工真行【东里集】
　　胡广
　　胡广字光大吉水人建文初以进士廷试称旨擢第一易其名曰靖授翰林修撰文皇履极遂进侍讲仍复旧名累官文渊阁大学士諡文穆为文援笔立就修髙皇帝实录五经四书性理大全尤工书法行草之妙独步一时【列卿记】
　　上次石坡登顶制铭刻石命光大书并大书石坡立马峰六字书无巨笔钩以小羊豪次防胜冈上令光大书防胜冈于石上多云母石并书刻曰云母山【金幼孜扈从北征録】
　　胡文穆善真行草名不及解大绅而遇过之北征诸镇皆其勒石【艺苑巵言】
　　杨士奇
　　杨士奇初名寓以字行泰和人建文初以名儒荐征授教职太宗靖难后改编修入直文渊阁累官少师华盖殿大学士赠太师諡文贞【名贤遗墨】
　　士竒善行草笔法古雅而少风韵【书史防要】
　　杨荣
　　杨荣字勉仁建安人初名子荣建文二年进士授编修文皇履极更其名荣简入内阁累官工部尚书谨身殿大学士加少师諡文敏【列卿记】
　　荣楷书姿媚动人【书史防要】
　　杨溥
　　杨溥字宏济石首人中庚辰进士授编修永乐二年转司经局洗马歴官至少保武英殿大学士諡文定【列卿记】溥行楷俱法赵文敏公【书史防要】
　　蹇义
　　蹇义字宜之四川巴县人洪武乙丑进士授中书舍人永乐二年命兼詹事累官吏部尚书諡忠文【列卿记】义善书成祖手授金龙文牋命书外国诏偶落一字奏曰臣敬畏之深輙复有此上曰朕亦有之此纸艰得姑注之耳对曰示信逺人岂以是惜深然之复授以牋更书之【陈沂畜徳録】
　　夏原吉
　　夏原吉字维喆湘隂人领乡荐升国子生例入禁庑书诰勑太祖见其字格方正赐绯衣一袭复遣人察诸生所为独原吉端坐正书竟日不色惰上心念之书满授户部主事擢侍郎太宗入定大统进尚书赠太师諡忠靖【懐麓堂集】
　　原吉善楷书虽神骨少合晋度笔势遒媚亦有可观【书史防要】
　　胡俨
　　胡俨字若思南昌人幼好学若书琴诗文皆有传授洪武丁卯举于乡授华亭教谕文皇闻俨名召试之永乐二年拜祭酒【列卿记】
　　俨文辞妍赡精于草书【书史防要】
　　俨行书矫健而苍楷书精熟而整【詹氏小辨】
　　王景
　　王景字景彰松阳人洪武初起家懐逺教谕建文召修髙庙实録为翰林侍讲靖难后进学士博学能文章善书【续藏书】
　　赵毅
　　赵毅字致逺【李本固汝南志云字孟】汝阳人洪武末年以儒士荐授工科都给事善属文工草书永乐中为工部左侍郎【列卿记】
　　王达
　　王达字达善无锡人初以明经授训导入补国子助教成祖登极与修洪武实録擢编修进侍读学士【列卿记】王世贞国朝名贤遗墨有王达书【弇州续稿】
　　邹缉
　　邹缉字仲熙吉水人洪武庚辰进士除星子县训导永乐初入为翰林检讨歴官左春坊左庶子【名贤遗墨】邹缉自号素庵精楷书【书史防要】
　　陈洽
　　陈洽武进人淹贯经史谨敏有才识洪武中荐布衣善书授兵科给事中靖难后累官兵部尚书镇交趾赠少保諡节愍【书画记】
　　许廓
　　许廓字文起襄城人建文乙卯领乡荐永乐中为工部侍郎随成祖北征进行在兵部尚书【列卿记】
　　廓善书翰【书史防要】
　　梁潜
　　梁潜【名贤遗墨云字用之】泰和人洪武二十九年乡举歴训导知县靖难后召修实録成陞修撰寻兼賛善【书画记】王世贞国朝名贤遗墨有梁潜书【弇州续稿】
　　朱勇
　　朱勇字惟贞鳯阳人永乐时袭封成国公赠隂平王諡武愍善大字【书史防要】
　　苏伯厚
　　苏伯厚名坤以字行建安人洪武乙丑以明经荐授建寜训导成祖即位与修髙庙实録擢翰林侍书迁检讨博通书史精书法【福建通志】
　　凌信
　　凌信字尚素呉江人以楷书授中书舍人【书画史】
　　黄勉
　　黄勉字宗勉浮梁人工书翰长于律诗洪武中应善书诏擢兵科给事中坐事免永乐初起为都事进文选郎终浙江左参政【汪宗伊浮梁县志】
　　髙廷礼
　　髙廷礼初名棅字彦恢自号漫士【名贤遗墨云长乐人】永乐初自布衣召授翰林待诏迁为典籍博学能文工书画所选唐诗品彚唐诗正声行于世【书史防要】
　　廷礼书得汉隶法【列朝诗集】
　　王绂
　　王绂字孟端【书画记云号友石又号九龙山人】无锡人【见画家传】少为弟子员永乐初以善书荐供事文渊阁拜中书舍人【鐡网瑚】
　　王尹实
　　王尹实四明人【贝泰云官翰林中书】永乐时以篆书擅名海内【书史防要】
　　王偁
　　王偁字孟敭长乐人洪武中领乡荐永乐初以荐授翰林检讨学博思深行草类苏子瞻【闽书】
　　王尹实王偁以草篆鸣于时【鐡网瑚】
　　宣嗣宗
　　宣嗣宗字彦祁【书史防要云号凝素】嘉定人永乐三年诏郡县举楷书士彦祁既命从中书舍人书诰勑无几简从事翰林诸学士皆重之宣徳初为吏部员外郎【东里续集】
　　沈度
　　沈度字民则【詹氏小辨云号自乐】华亭人少力学善篆隶真行八分书洪武中举文学不就成祖擢为翰林典籍一时翰林善书如解大绅之真行草胡光大之行草滕用亨之篆八分王汝玉梁用行之真杨文遇之行皆知名当世而胡解及度之书独为上所爱凡玉册金简用之宗庙朝廷藏秘府施四裔刻之贞石传于后世一切大制作必命度书度书婉丽飘逸雍容矩度八分尤为髙古浑然汉意累官翰林学士【东里集】
　　太宗征善书者试而官之最喜云间二沈学士尤重度书每称曰我朝王羲之【李绍文皇明世説新语】
　　沈粲
　　沈粲字民望度之弟善真草书尤长于诗自中书舍人累官大理少卿自号简庵【松江志】
　　沈度尝言于上云臣有弟粲其书胜臣遂亦被征用【沈津吏隠録】
　　沈简庵草圣擅一时真行皆佳与其兄自乐学士同在翰林遭际列圣荣遇罕比【水东日记】
　　粲草书法宋仲珩【书史防要】
　　陆深曰国初书学吾松尝甲天下大抵皆源流于宋仲温陈文东至二沈先生特以豪翰际遇文皇入官禁近屡迁为翰林学士故吾乡有大学士小学士之称民则不作行草民望时习楷法不欲兄弟间争能也【陆俨山集】
　　沈藻
　　沈藻字凝清【朱谋垔云字仲藻】学士度子以父任为中书舍人迁礼部员外郎亦以书名【松江志】
　　藻真行草书并佳论者云有父风【书史防要】
　　沈潮
　　沈潮度之孙永乐十九年卒年十八所为诗千余首手録近代名人诗文及临写古法书尤多【东里集】
　　滕用亨
　　滕用亨初名权字用衡避讳更今名苏人问学辨博文词尔雅尤精六书之学篆法之妙髙出近世永乐三年被荐召试篆书作麟鳯龙四大字又献祯符三诗称旨授翰林待诏【延休堂漫録】
　　用衡所献祯符之诗三篇手写副本而正书篆隶皆具盖用衡以能书荐起篆隶尤其所长时未授职故欲以此自见也【匏翁家藏集】
　　用衡正书师虞永兴【书史防要】
　　王璲
　　王璲字汝玉以字行号青城山人其先蜀之遂宁人从父宦游占籍吴中官翰林检讨直内阁赠太子賔客諡文靖小楷行书法晋人皆雄秀【詹氏小辨】
　　王琏
　　王琏字汝噐官至翰林侍讲从宋景濂学诗文古雅亦善书与弟璲齐名【书史防要】
　　梁时
　　梁时字用行吴江人博学工文章亦善笔札洪武二十一年以善书荐授岷府纪善永乐初迁翰林典籍【曹一麟吴江志】
　　杨文遇
　　杨文遇官翰林学士善行书【书史防要】
　　夏防
　　夏防字仲昭昆山人举进士为翰林庶吉士以工楷法得幸文皇帝命书宫殿榜授中书舍人累迁太常寺卿【王世贞吴中往哲像賛】
　　夏昺
　　夏昺字孟旸太常卿仲昭之兄能书初未知名洪武季年为永宁丞谪戍云南永乐乙未仲昭以进士简入中书习字上临阅称善仲昭顿首谢因言臣兄昺亦能书召试称旨命与仲昭同拜中书舍人时称大小中书【甫田集】
　　朱孔昜
　　朱孔昜名寅以字行【朱谋垔云字廷辉】华亭人永乐初以能书被选成祖尝召书大善殿榜称旨授中书舍人累官顺天府丞【松江志】
　　永乐初诏求四方善书士写外制又诏简其尤善者于翰林写内制且出秘府古名人法书俾有暇益进所能于时孔昜兼工署书骎骎詹希元矩度风韵伟然杰出也一日上御右顺门召孔昜书大善殿扁举笔立就深荷嘉奬即日授中书舍人明日有旨凡写内制者皆授中书舍人盖善书授官自孔昜始后北京宫殿成禁扁皆孔昜书遂陞编修孔昜歴事四朝皆以法书被知遇陞春坊中允【东里续集】
　　朱铨
　　朱铨字士选族兄孔昜以楷书鸣当世铨从之游得钟王笔法太宗选写金字经入翰林终刑部侍郎【王诰等江宁县志】
　　朱奎
　　朱奎字文征孔昜子亦工署书成化中为大理卿【松江志】
　　陈登
