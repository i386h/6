<!-- { "loadSidebar": true } -->
　　何充字次道庐江灊人风韵淹雅文义见称録尚书事加侍中永和中卒赠司空諡文穆【晋书本传】
　　次道淳实寡于风彩【述书赋】
　　熊逺
　　熊逺字孝文豫章南昌人也拜太常卿加散骑常侍【晋书本传】
　　孝文刚断谨正援豪注今见正书啓七纸【述书赋】
　　应詹【宣和书谱误作詹思逺】
　　应詹字思逺汝南南顿人魏侍中璩之孙也詹督五郡军事与陶侃破杜弢于长沙金寳溢目詹一无所取唯收图书莫不叹之封观阳县侯至平南将军江州刺史諡曰烈【晋书本传】
　　思逺藁草悬解眞率天然【述书赋】
　　思逺亦善章草【宣和书谱】
　　陶侃
　　陶侃字士行本鄱阳人也吴平徙家庐江之寻阳侃性聪敏逺近书疏莫不手荅笔翰如流未尝壅滞爲侍中太尉封长沙郡公諡曰桓【晋书本传】
　　士行肌骨闲媚注今见正书一纸【述书赋】
　　郭璞
　　郭璞字景纯河东闻喜人也璞好古文竒字妙于阴阳算历王敦起爲记室参军被收敦平赠农太守【晋书本传】
　　葛洪
　　葛洪字稚川丹阳句容人也少好学家贫伐薪以贸纸笔夜辄写书诵习爵闗内侯咸和初迁谘议参军求爲句漏令【晋书本传】
　　葛洪天台之观飞白爲大字之冠古今第一【米芾书史】葛洪着要用字苑一卷【玉海】
　　王隐
　　王隐字处叔陈郡陈人也博学多闻元帝以爲著作郎撰晋史爵平陵乡侯黜归无资庾亮供其纸笔书乃得成诣阙上之【晋书本传】
　　王隐好塡书【墨薮】
　　羊固
　　羊固字道安太山人【晋明帝东宫僚属名】
　　固善草行著名一时渡江累迁黄门侍郎【羊欣传云晋临海太守】赠大鸿胪【文字志】
　　张舆
　　张舆字公安范阳方城人华之孙袭华爵过江辟丞相掾太子舍人【晋书张华传】
　　张舆书品下之中【庾肩吾书品】
　　庾亮
　　庾亮字元规随父琛在会稽元帝甚器重之明帝即位以爲中书监封永昌县公爲司徒扬州刺史録尚书事赠太尉諡文康【晋书本传】
　　亮善草行【羊欣能书人名】
　　庾怿
　　庾怿字叔预少以通简爲兄亮所称迁辅国将军豫州刺史进号西中郎将諡曰简【晋书本传】
　　叔预效钟繇虽稳密而伤浮浅【述书赋】
　　庾氷
　　庾氷字季坚兄亮常以爲庾氏之宝康帝即位进车骑将军諡忠成【晋书本传】
　　庾氷亦善书【书史会要】
　　庾翼
　　庾翼字稚恭亮之弟至征西将军领南蛮校尉諡曰肃【晋书本传】
　　翼善草隶书名亚右军兄亮常就右军求书逸少荅云稚恭在彼岂复假此【书断】
　　翼少时与右军齐名右军后进庾犹不分在荆州与都下书云小儿辈乃贱家鸡皆学逸少书须吾下当比之【王僧防论书】
　　庾翼有芝英章草十纸【玉海】
　　庾准
　　庾准字彦祖希子亮孙晋豫州刺史今见草书一纸【述书赋注】
　　范汪
　　范汪字平雍州刺史晷之孙也【述书赋注顺阳人】六歳过江依外家新野庾氏及长好学然薪冩书冩毕诵读亦通后至安北将军徐兖二州刺史赠散骑常侍諡曰穆【晋书本传】
　　平近瞻元常俯视国明【张澄】注今见正书谢赐啓四行【述书赋】
　　范甯
　　范甯字武子汪之次子也补豫章太守免官家于丹阳【晋书本传】
　　武子正笔颇全古质【述书赋】
　　王允之
　　王允之字深猷舒之子也爲衞将军会稽内史諡曰忠【晋书本传】
　　允之善草行【羊欣能书人名】
　　允之善草隶【书断】
　　丁潭
　　丁潭字世康会稽山隂人也官至防骑常侍赠侍中大夫諡曰简【晋书本传】
　　世康似无逸少如禀元常注今见正草书各一纸【述书赋】
　　李充
　　李充字度江夏人父矩【母衞夫人】善楷书妙参钟索世咸重之始辟丞相王导掾累迁中书侍郎【晋书本传】
　　李式
　　李式【书断云字景则】充之从兄江夏钟武人善楷隶中兴初仕至侍中【晋书李充传】
　　李式卫夫人犹子也甚推其叔母善书右军云李式平南之流亦可比庾翼【书断】
　　李廞
　　李廞字宗子江夏钟武人好学善草隶与兄式齐名躄疾不能行坐常仰卧弹琴廞尝爲二府辟号李公府【文字志】
　　荀舆
　　荀舆字长能书尝写狸骨方右军临之至今谓之狸骨帖【李绰尚书故实】
　　荀舆隶书草书俱入妙【书断】
　　王廙
　　王廙字世将导之从弟而元帝姨弟也少能属文工书画封武陵县侯敦以廙爲平南将军赠侍中骠骑将军諡曰康【晋书本传】
　　王平南是右军叔自过江东右军之前唯廙爲最书爲右军法【王僧防集】
　　琅邪王廙能章楷传钟法【羊欣能书人名】
　　廙工于草隶飞白祖述张衞遗法其飞白志气极古时人云王廙飞白右军之亚【书断】
　　廙得索靖书七月二十六日帖一纸每宝玩之永嘉中乃四叠缀衣中以渡江今叠迹犹在【国史异纂】
　　王旷
　　王旷淮南太守【晋书王羲之传】
　　旷导从弟与衞世为中表故得蔡邕书法于衞夫人以授羲之【书史会要】
　　旷子羲之七歳学书及年十二见前代笔论于旷枕中窃而读之旷曰汝何来吾所数也羲之笑而不荅其母曰汝年幼小看用笔法未能晓解纵获父敎恐复不能秘惜旷乃语羲之曰待汝成人吾当授汝羲之拜曰愿早授之使得成人已爲暮学旷语以大纲羲之学功日进【笔势传】
　　王羲之
　　王羲之字逸少司徒导之从子也善隶书为古今之冠爲右军将军会稽内史尝与同志宴集于防稽山隂之兰亭羲之自爲序又山阴道士养好鵞羲之徃观甚恱爲写道徳经毕笼鵞而归尝诣门生家见棐几滑净因书之眞草相半后爲其父刮去门生惊懊累日又蕺山老姥持六角竹扇卖之羲之书其扇各爲五字曰但言是王右军书以求百钱人竞买之其书爲世所重皆此类也每自称我书比钟繇当抗行比张芝草犹当鴈行也曽与人书云张芝临池学书池水尽黑使人耽之若是未必后之羲之书初不胜庾翼郄愔暮年方妙常以章草荅庾亮翼深叹伏与王羲之书云昔有伯英章草十纸过江亡失常叹妙迹永絶忽见足下荅家兄书焕若神明顿还旧观卒赠金紫光禄大夫诸子遵父先防固辞不受【晋书本传】
　　羲之少学衞夫人书将谓大能【笔势传云羲之年十二学功日进衞夫人一见语太常王策曰此小儿必见用笔诀也近观其书便有老成之智因流涕曰此子必蔽吾书名矣】及渡江北游名山见李斯曹喜等书又之许下见钟繇梁鹄书之洛下见蔡邕石经三体书又于从兄洽处见张昶华岳碑始知学衞夫人书徒费年月遂改本师于众碑学习焉【笔阵图】
　　晋成帝时祀北郊更祝版工人削之羲之笔入木七分【笔势传】
　　羲之善草隶八分飞白章行备精诸体自成一家之法千变万化得之神功【王羲之别传】
　　逸少见诸家笔论遂作笔阵图及笔势论【金壶记】
　　王之
　　王之羲之长子早卒【晋书王羲之传】
　　之善草行【羊欣能书人名】
　　王凝之
　　王凝之【王氏谱曰字叔平】羲之次子亦工草隶仕历江州刺史左将军防稽内史【晋书王羲之传】
　　凝之字法最密【黄山谷集】
　　王徽之
　　王徽之字子猷羲之子后爲黄门侍郎【晋书本传】徽之作字亦自韵胜羊欣谓尤长于行草律以家法在羲献间【宣和书谱】
　　王操之
　　王操之字子重【王氏谱云羲之第六子】历侍中尚书豫章太守【晋书本传】
　　操之工草隶【书断】
　　王涣之
　　王涣之羲之子黄长睿云王氏凝操徽涣之四子书与子敬书具传皆得家范而体各不同凝之得其韵操之得其体徽之得其势涣之得其貌献之得其源【东观余论】
　　王世贞题琅邪法书墨迹云史称右军七子知名者五人之凝之操之徽之献之而不及涣之黄长睿则谓涣之爲右军子长睿博精不减仓曹此当有的据可补史传之漏【弇州山人续稿】
　　王献之
　　王献之字子敬羲之第七子工草隶七八歳时学书羲之从后掣其笔不得叹曰此儿后当复有大名尝书壁爲方丈大字羲之甚以爲能观者数百人大元中新起太极殿谢安欲使献之题榜以爲万代宝而难言之试谓曰魏时陵云殿榜韦仲将悬橙书之献之正色曰仲将魏之大臣使其若此有以知魏徳之不长安遂不之逼安又问曰君书何如君家尊曰故当不同安曰外论不尔曰人那得知寻除建威将军吴兴太守征拜中书令赠侍中特进光禄大夫諡曰宪【晋书本传】
　　献之幼学父书次习于张后改变制度别创其法率尔师心冥合天矩【王献之别传】
　　二王重变行隶及藁体爲八体书【墨薮】
　　羲献之书谓之今草结搆微眇者谓之小草复有游丝草【书辑】
　　献之变右军法爲今体字画秀媚妙絶时伦【宋明帝文章志】
　　谢奉起庙悉用棐材右军取棐书之满牀奉收得一大箦子敬后往谢爲说右军书甚佳而密已削作数十棐板请子敬书之亦甚合奉并珍録奉后孙履分半与桓用履爲扬州主簿【虞龢叙二王书事】
　　有一好事年少故作精白纱裓着诣子敬子敬便取书之草正诸体悉备两袖及褾略周年少觉王左右有凌夺之色掣裓而走左右果逐之及门外鬭争分裂年少才得一袖耳【同上】
　　献之自谓年二十有四游名山间有授其五百七十九字者初得此书日习之未经一周形容髣髴【宣和书谱】
　　王淳之
　　王淳之献之兄子善草行【羊欣能书人名】
　　王羲之代书人
　　王羲之代书人【未详姓氏】逸少从失郡告灵不仕以后略不复自书皆使此一人世中不能别见其缓异呼爲末年书子敬年十七八全放此人书故遂成与之相似【陶隐居荅武帝啓】
　　张翼
　　张翼字君祖下邳人官至东海太守善隶草【书史会要】翼正书学钟繇草书学羲之皆极精妙当时与王修江灌辈并驰争先【宣和书谱】
　　王右军尝自书表晋穆帝令翼写题后荅右军当时不别久后方悟云小子防欲乱眞【王僧防论书】
　　许静民
　　许静民髙阳人鎭军参军善隶草羲之髙足【羊欣能书人名】
　　静民善题宫观额将直方之体其草稍乏筋骨亦景则【李式】之亚也【书断】
　　许静【按许静或即许静民之误未敢遽定爲一人因并存之】
　　许静晋人李嗣眞曰许静之迹不减小令常叹云小钟书初不留意试作之乃不可得研之弥久始有髣髴【李嗣眞书后品】
　　谢尚
　　谢尚字仁祖鲲之子也秣陵人善音乐博综众艺永和中拜尚书仆射赠散骑常侍衞将军諡曰简【晋书本传】尚作草书深得昔人行笔之意【宣和书谱】
　　谢奕
　　谢奕字无彦【一作无奕】安之兄也爲安西将军豫州刺史赠鎭西将军【晋书本传】
　　奕喜作字尤长于行书飘逸之气入人眉睫【宣和书谱】
　　谢安
　　谢安字安石尚从弟也善行书拜衞将军开府仪同三司封建昌县公进拜太保赠太傅諡文靖【晋书本传】安陈郡阳夏人学草正于右军右军云卿是解书者然知解书者尤难安石尤善行书【书断】
