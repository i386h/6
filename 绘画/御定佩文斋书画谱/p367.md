<!-- { "loadSidebar": true } -->
　　定国求余为冩杜子美寄赞上人诗且令李伯时图其事盖有归田意也余本田家少有志丘壑虽为缙绅奉飬犹农夫然欲归者盖十年勤请不已仅乃得郡士大夫逢时遇合至卿相如反掌惟归田古今难事也定国识之吾若归田不乱鸟兽当如陶渊明定国若归豪气不除当如谢灵运也【东坡集】
　　宋李公麟县霤山图
　　伯时于画天得也尝以笔墨为游戯不立守度放情荡意遇物则画初不计其妍媸得失至其成功则无遗恨毫发此殆进技于道而天机自张者邪尝作县霤山图遂画其山林胜势使人见靣如在山中不假他求也尝谓此山近延陵之茅山是洞庭西门潜通五岳陈安世茅季伟尝所游处昔许映叔构舍于此而徃来茅岭之洞室者将求终焉其后闻伯时至龙舒不起考其地盖灊通潜山而衡岳之旧也今观此图疑伯时出入其间与郭氏争胜可想而求也【李廌画品】
　　宋李公麟西园雅集图
　　昔李伯时西园雅集图有两本一作于元丰间王晋卿都尉之第一作于元祐初安定郡王赵徳麟之邸余从长安买得团扇上者米襄阳细楷极精但不知何本又别见仇英所摹文休承跋后者【容台集】
　　宋李公麟醉道士图
　　此图文休承司谕鉴定以为李检法公麟所作叙其家世收藏甚详且谓张僧繇曾作醉僧图传于世懐素有诗云人人送酒不曽沽终日松间系一壶草圣欲成狂便发真堪画入醉僧图道士每以此嘲僧羣僧于是聚镪数十万求阎立本作醉道士图并传于代于是范长寿亦为之而公麟继焉考郭若虚图画见闻志及坡公所临懐素絶句信然然求其所谓为公麟不可得也后阅坡公外集尝题一图云仆素不喜酒观正父醉道士图甚畏执杯持耳翁也章子厚题其后云仆观醉道士图展卷末诸君题名至子瞻所题发噱絶倒坡公再题云熙寜元年十二月二十九日再过长安防正父于毋清臣家再观醉道士图见子厚所题知其为予噱也持耳翁余故畏之若子厚乃求其持而不可得者他日再见复当一噱子厚复题云酒中固多味恨知之者寡耳若持耳翁已大苛矣子瞻性好山水尚不肯渡仙游潭况于此而知味乎冝其畏也按仙游潭事别见一小説所谓命能杀人者二公一好酒一不能饮而又俱工谑故耳然譬之两讼师子厚尤嚚也此图所载道士醉者二十矣从而醉者十有七为醉之事称之曲尽潦倒落魄情状而独少执杯持耳翁亦大阙典余故补二公相谑语记之以为壶史一叚佳话也【弇州续槀】
　　宋李公麟醉僧图
　　余尝见李龙眠山荘图用墨妍秀设色精工真入摩诘之室若其画人物佛像如以灯取影逆来顺徃若游丝廻还无迹虽吴道子顾虎头不能过于此卷可见此卷因老泉先有醉僧诗伯时乃为补图正所谓合之防美也董其昌观于恵山舟次【容台集】
　　宋李公麟画十国图
　　十国者日本即倭国于阗在葱岭北三童国人眼皆有三晴童瞳通用此误题为三肿日南古越裳氏唐为驩州天竺即汉身毒国拂菻一名大秦一名犁鞬女国有二一在扶桑东一在葱岭南坚昆在康居西北波斯在逹曷水之西又一国名其名皆去汉唐旧都万余里然日本日南波斯至今犹与中国相闻则所圗亦非虚幻恍惚意貌为之者其王或蓬首席地或戎服踞坐或翦髪露骭或了髻跣行或与羣下接膝而饮或瞑目酣醉曲尽鄙野乞索之态惟天竺者乘象徃徃国俗皆然不必文殊普贤也荒逺小夷非有衣冠礼乐之敎而其国人所以奉其主者甚恭或执盖或奏伎或献珤或雅舞或膜拜或进酒或扶上鞍其笙箫鼓笛罇罍牲果之类亦与今同又一国不知名者为鸷兽将犯穹庐或张弓抽矢或徒手欲之状华人尊君亲上无以加也画外国人物非一家精妙鲜有及此旧题云李伯时学吴道子画按梁元帝自画职贡图至唐犹存似非道子作古窃意此画源流甚逺留观数日以归竹溪【后村集】
　　宋李公麟章効马图
　　行人司正黄宗载持其友蒋伯辉所藏宋李公麟画章効马图求余识一言图之右有苏文忠公叙赞今世士大夫相继为诗称道之余不能复有加矣然图之妙亦不必后之人数数称道独反覆文忠公叙言不能无嘅焉者元祐初文潞公吕正愍范忠宣诸贤共执政柄时朝廷清明推仁布泽嘉恵天下汲汲惟恐不及不事游畋不寳逺物而蛮夷四方之贡却絶复至充溢于庭视如无有天下之人欢喜庆告有太平之望未防潞公诸贤尽斥而章蔡之徒复用蔽塞耳目防逐忠良隔絶上下浊乱正经天下之人困其荼毒驯至徽钦之世祸遂不救向使潞公诸君子终其身在朝廷之上不去岂至乎此也小人之能败人国家也如是果孰执其咎哉凡为天下国家得人则治否则乱元祐之世虽蕞尔邉陲备御之寄所用如游师雄之徒尚有可称曾不数年虽辅相天子理天下亦不暇问可否而一畀之匪人则国之安危理乱又岂待他日而后见哉于乎国家可以鉴矣自古以来其人光荣贵冨其身既死遂湮没无迹一也茍其行不臧后世闻其名犹贱恶之若文忠公辈其身虽死后之人闻其名起敬起爱或得其一纸一墨于数百年之后珍袭贵重以为家寳如此图之类者盖好善恶恶之心古今无异也于乎人之为贤不肖者又可以鉴矣伯辉之竒七世孙能保藏此图虽重其有先人之名在亦好善之心有诸中乎【东里续集】
　　宋李公麟飞骑习射图
　　濂屡见李伯时飞骑习射图其描冩位置如一所画锦袍乘马者四人前一人防而驰反首左顾右手拽绣毬于马后箭中毬上次一人弯弧斫鬉作放箭势手犹高举未下楼大防诗所谓前骑长缨拖绣毬后骑射中如星流者是也次一人左执弓右持三矢其马如飞似欲追射毬者最后植青杨枝于平沙系以綘绡一人跃马向前斜睨而射之章良能诗所谓红绡低系柳枝碧满满弯弓斫鬉射者是也盖伯时应奉廷试时所见卫士班中飞骑习射拖毬杨柳之戯故追图若此其精神流动全用篆籀笔冩成固不俟赞美惜乎此卷但存第二骑余皆失之终不得其全璧濂因据所见备书之使读者了然如见画亦补亡之一义云【宋学士集】
　　宋李公麟画骑牛图
　　陈仲举贤良熙寜中言新法不便谪南康酒税豢两黄犊时与刘凝之跨之游庐山李伯时绘为图今藏其家【吴儆文肃公集】
　　宋李公麟五马图卷
　　余尝评伯时人物似南朝诸谢中有邉幅者然朝中士大夫多叹息伯时久当在台阁仅为喜画所累余告之曰伯时丘壑中人蹔热之声名傥来之轩冕此公殊不汲汲也此马驵骏似吾友张文潜笔力瞿昙所谓识鞭影者也黄鲁直书【续书画题跋记】
　　余元祐庚午嵗以方闻科应诏来京师见鲁直九丈于酺池寺鲁直方为张仲谟笺题李伯时画天马图鲁直谓余曰异哉伯时貌天廏满川花放笔而马殂矣然神骏精魄皆为伯时笔端取之而去实古今之异事当作数语记之后十四年当崇寜癸未余以党人贬零陵鲁直亦除籍徙冝州过余潇湘江上因与徐靖国朱彦明道伯时画杀满川花事云此公卷所亲见余曰九丈当践前言记之鲁直笑云只少此一件罪过后二年鲁直死贬所又廿七年余将漕二浙当绍兴辛亥至嘉禾与梁仲谟吴徳素张元览泛舟访刘延仲于真如寺延仲遽出是图开卷错愕宛然畴昔拊事念往逾四十年忧患余生巍然独在彷徨吊影殆若异身也因详叙本末不特使来者知伯时一叚异事亦鲁直遗意且以玉轴遗延仲俾重加装餙云空青曾纡公卷书【同上】
　　宋李公麟马图
　　曹霸于马诚进乎技也然不能无见马之累故马见于前者而仅具百体此不能尽于道者乎夫寒风相口史朝相颊子女厉相目卫忌相鬛许鄙相睨投代褐相胸胁管青相膹肳陈悲相股脚秦牙相前赞臣相后皆天下相之工也能各见一体而不能相通足以称世而伯乐能兼之也于马无相曰若灭若没若亡其一此得马于倐忽变灭间而不留也相者诚知止矣而神视者独未尝得全马邪此岂非真得马者邪伯时于马盖得相于十百者本能得其无相者也余将问曰夫子于马其果能得其亡马者哉若诚亡矣不留相矣茍未能入于两亡自有正于心者求之至于无所求而自得者吾知真马出矣【广川画跋】
　　宋李公麟飞骑图
　　观龙眠飞骑图及读延之廷秀大防三君子佳句因思法云秀公语尤物移人甚可畏也庆元三年孟冬八日朱熹仲晦父【朱子文集】
　　宋李公麟临韩干马
　　此画元中题老杜赞于前伯时自跋其后元中小楷有名伯时行书间见诸帖叅校与此轴字无小异字真则画真矣或言伯时画以纸不以绢以墨不以丹青而此用绢又着色何也余曰临韩干马欲其肖干若用素纸不着色是伯时马也岂曰临干马哉【后村集】
　　宋李公麟马性图
　　元丰七年李公麟冩马性图云赠龙山友人李元中当是时公麟犹未举进士而其家桐城抵彭蠡为近故尝过焉见野马千百其羣而为此图貎其自得之性也自元祐中擢第尉南康累迁至御史检法十年之间画事不暇时讲而其心终不忘去逮元符末遂以病痹谢事归隠龙眠山庄益潜心弗懈笔意之精超入妙品识者至比之顾长康张僧繇则公麟之名能传于世也固冝然黄庭坚言其风流不减古人以画为累世因以艺名之此又不得不为公麟惜也呜呼学士大夫择术之不可不慎也如此夫龙山即龙眠山在桐城西北元中公麟弟也传记谓公麟及二弟公寅元中咸以文学着时人目之为龙山三李今公麟称元中友人殊不能晓岂元中者或其同姓之疏属邪传记之讹亦未可知也【宋学士集】
　　宋李公麟画马卷
　　李公麟画如云行水流固当为宋代第一其所画马君子谓逾于韩干者亦至论也丁晞韩赵景升虽极力学之仅得其形似而其天机流动者则无有也观此卷足以见之矣【宋学士集】
　　宋李公麟追彘图
　　苏长公谓有唐之盛文至于韩愈诗至于杜甫书至于顔真卿画至于吴道元天下之能事毕矣识者以为知言宋三百年文章大手笔如欧阳公诸君子不待言矣至于书画名品如李伯时辈盖亦极天下之能者今观蔡君彦文所藏追彘图人马态度极唐人以来番骑之妙冝其为世所寳玩也至正二十一年五月甲子跋【陈基夷白斋集】
　　宋王诜画水石云林
　　王晋卿画水石云林缥缈风埃之外他日当不媿小李将军其作乐府长短句踸踔而清丽幽逺在江南诸贤季孟之间近见书戒坛院佛阁碑文句与笔画皆顿进所谓后生可畏者乎【山谷集】
　　宋王诜江山秋晚图
　　宋大夫闻襄王之梦孙兴公见天台山图皆想像为之赋文章之妙如此若丹青非亲见景物则难为王晋卿图自名胜然方其以金狨游冶都城嫩寒中安知江山秋晩时事不有南州之行寜能画冩浩然词意邪【攻媿集】
　　宋王诜湘乡小景
　　国家盛时禁脔多得名贤而晋卿风流尤胜顷见雅集图坡谷张秦一时钜公伟人悉在焉淮海词所谓忆昔西池防鸳鹭同飞盖者又有诗云梦入平阳旧池馆隔花槐口吐清寒皆为此也尝画孙浩然金陵离亭燕词多少六朝兴废事尽入渔樵闲话曲尽其妙今有见湘乡小景着身冨贵不以平阳池馆为恋而乐荒闲之野虽尝因谪居而见之四时草木羣飞皆有生意胸次可想而知【攻媿集】
　　宋王诜烟江叠嶂图
