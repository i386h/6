<!-- { "loadSidebar": true } -->
　　信以传信疑以传疑事物皆然而字画为尤甚世之法书亘古穷今王逸少为称首永以为训不可复加然精麤真伪在当时在后世或犹有疑者逸少尝作意书表上穆帝帝使张翼择纸色长短相类者临写而题后荅之视亦不觉详视乃叹曰小儿乱真乃尔邪在当时已自疑如此唐初去永和犹未逺相传以叙草为遗踪之冠太宗寤寐求之以王氏家传在其孙智永弟子辨才处用房龄计得之及攷纪闻所载乃云元草为隋末时五羊一僧所藏誓与死守太宗以威驱势胁而后得之二説不同则此叙真迹又有可疑如此自匣殉之后获见硬黄响搨者且为欣幸迨于明皇始刋之于学士院洎显宗朝又刋于翰林待诏所攷其二石一乃懐仁所临前痩而后肥一乃王承规模刻丰杀得所转搨精神至石晋时耶律辇藏北去遗是石于杀狐林遂号为定武本亦不知其为学士院本邪或待诏所本也后汴京书坊亦刻一石咄咄逼近而摹手差劣识者谓之赝本时人鲜克致察而墨本兹焉可疑宣政初薛绍彭易定武石归藏于家敲刷过多骎骎剥裂上之天府更以他石别镌其致疑滋甚二百年间博雅君子家模而户刻之无非根苗于定武本其庸工者駮乎无以议为而精致者得真十六七互相诋訾而收藏者为疑又将如何自非得之之正传之之的虽明察秋豪欲决其近似之惑亦恝乎其难哉防槐仙祖政和间为博士日得是本于定守之故家携归秘箧示为子孙矜式淳熈中入伯父位爱防惟谨近为鬻碑者所得不期而遇若有神明呵禁之者价惊喜之余亟以倍价复归较之所集兰畹数十本何啻骊珠之与鱼目瑜瑾之与碔砆笔势自然精微遒劲玩味不能释手信乎其为王承规旧本也嘉定己巳中秋郑价裕斋志【兰亭续考】
　　右军兰亭叙古今所共寳而入石者非一大抵当以定武本为最胜然世之所传者每有肥痩之不同宋尤延之谓痩者为真定武而王顺伯则主肥者二公皆好古博雅其辨古今石刻真伪甚为当世所推重而于定武一帖所论不同如此戴良叔能题【同上】
　　兰亭帖世以定武本为冠自薛向作帅别刻石易去于元石镌损天流帯右四字以惑人然元本亦有法可辨镌损四字一也管之盛字上不损处若八字小形二也是日也观宇宙两行之间界行最肥直界伸脚十字下出横开外三也管之盛盛字之刀锯利如钩四也痛字改笔处不糢糊五也兴感之由由字类申列叙之列其坚如铁钉此其大略然定武又自有肥痩二本而镌损者乃瘦本为真定武无疑何以知之今复州本以真定武本重摹亦镌损四字其字极痩王顺伯尤延之争辨如聚讼然痩本风韵竟胜岂能逃识者之鉴其痩本之石宣和间就薛珦家宣取入禁中龛于睿思殿东壁建炎南渡宗泽遣人防送此石至维扬宼犯维扬不知所在或云金人以氊裘褁之车载而去【王氏法书苑】
　　金人尽取御府珍玩以北此刻非所识独得留焉宗汝霖爲留守见之并取内帑所掠不尽之物驰进髙宗时驻跸维扬日置左右逾月卤骑大至仓卒渡江因此竟复失之向子固为扬帅髙宗尝令冥捜之竟不获【王明清挥麈録】
　　欧阳文忠公集古不録定武本谓与王沂公家所刻不异自山谷喜定武本以为肥不剰肉痩不露骨于是士大夫争寳之其实或肥或痩皆有佳处此本差肥而最有精神号唐古本或云在永兴军【兰亭博议】
　　唐人集王书碑多集修褉序中字皆与定武本相类盖此得其真宜其贵重于世薛氏所摹易者偶是缺本或者遂以完缺辨先后而谓薛氏镵去五字以自别未为至论然较三本之优劣则肥而完者最得运笔意薛道祖籖题为唐古本临川王厚之跋【同上】
　　夫以肥痩别定武先后本亦是妄论子留都下九年士大夫家所有兰亭帖幸数见之往往笔痩而刻画太朗者甚多校之肥本自永和九年而下只此一行其运笔自然气象深厚已不可及其间如防有咸流畅清可浪犹齐揽数字相去尤胜天渊他皆如此又肥本字画之傍石纹皴动如轻烟笼染抆拭未去之状俗语谓之纷纹此尤不可伪为前歳见范元卿所藏渠却未深信肥本者人固各有见也袁説友书【同上】
　　苏耆家第二本少长字世传众本皆不及长字其中二笔相近末后捺笔钩廻笔锋直至起笔处懐字内折笔折笔抹笔皆转侧褊而见锋蹔字内斤字足字转笔贼豪随之于斫笔处贼豪直出其中世之摹本未尝有也【米芾书史】
　　永字无画发笔处防折转和字口下横笔稍出年字悬笔上凑顶在字左亅反剔嵗字有在山之下戈画之右字脚斜拂不挑流字内乙字就回笔不是殊字挑脚带横是字下疋凡三转不断趣字波略反卷向上欣字欠右一笔作章草发笔之状不是捺抱字已开口死生亦大矣亦字是四兴感感字戈边是直作一笔不是未尝不不字下反挑脚处有一阙如此甚多略举其大槩持此法亦可以观天下之兰亭矣【姜防兰亭偏旁攷】各处摹本兰亭石刻癸丑二字略小而相连崇山二字旁注因寄所托因字中改曾不知曽字旁注作僧字向之二字痛哉痛字悲夫悲字斯文文字皆改而笔重视昔之下圈去二字东观余论云晋史逸少传无曽字乃是徐僧权得之用名字小印押缝耳嵗久止存僧字后人不知误为曽字脱落増添此字耳因并记之王佐识【格古要论补】
　　我生适癸丑倒指十四周中间几今古沿革难泝流长歌繋颠末后山无与俦区区访寡陋欲陈难赘疣书家一词称定本审定由来有要领氊墨或因三叠纸针爪天成八段锦中古亭列九处剜最后湍流五字损界画八麤九更长空一尾行意不尽欧公集古莫之珍道祖懐璧西归秦云林宝晋最博雅肉骨喻借修江人近世王尤号多识肥瘦聚讼徒纷纭手追赖有吴姜辈麤于斯文能写真真伪要区别骊黄俱小节模拓偶浓淡岂足病竒絶取玉弃木石贵完次剥缺鉴裁当精深副以右方诀【曽氏审定兰亭诀○格古要论】
　　世间石刻无虑数十百本而共推定武本以为冠诸家辨别真赝其説不一或以薛绍彭刋石易旧本归其家镵去湍流带右天五字今世所存本此五字不全者薛氏旧物也又仰字如针眼殊字蠏爪列字如丁形凡有此者皆望风以为真而未尝有确然辨其帖之所以善所以不善者夫世之所以贵定武本者以其镌刻精好不失右军笔意而已非以其能为针眼为蠏爪为丁形也使真能得其笔意虽无此三者不害为善本况此三者皆可以人力为而其笔意非真能者未易辨今不求其本而区区焉注目于其末此相马而惟记其骊黄牝牡岂不为九方臯所笑乎山谷论此帖以为无一字一笔不可人意摹写或失肥痩亦自成妍要皆存之以心防其好处此真能观书者也贑川曾槃乐道题【兰亭博议】欧阳公着集古録言定武二民家各有石较其本纎毫不异是则定武有二本从来久矣彼宋诸贤谓薛向之子嗣昌私易定武本别刻石以留公库此论千人一律今以欧公所论则明有二本薛守定武果易以归则民间犹有一本是公库本为第三本矣议者又谓嗣昌镵损湍流带右天以乱真后入宣和曲水亭子尝毫发辨证亦防有不同此卷压角小印正嗣昌名印而米襄阳亲跋犹真旧藏张参政孝伯家其子寺丞即之以书名一时大变古体遂不能传印识犹可攷也今以予平昔所见本悉疏于后
　　不损本赵明诚本前有李龙眠蜀纸画右军像后明诚亲跋明诚之妻李易安夫人避难寓吾里之奉化其书画散落往往故家多得之后有绍勲小印盖史中令所用印图画者今在燕山张氏家
　　王顺伯本第一跋是王黼顺伯名厚之号复斋有金石録家藏石刻钟鼎篆籀鉴铭泉谱侔内府其家兵后不废近嵗丁未饥越新昌尤惨遂悉散落始归于龙翔道士黄石翁黄秘不示人后有顺伯为浙西提举时携入秘省诸贤题名皆有其最著者楼宣献刘文节今亦归张氏
　　赵子俊孟吁得扵闽中有楼宣献跋翦碎作册叶与二本无异今归子昻承旨家
　　苏承旨易简第一跋后有元丰诸贤同观于鄞之城南崇法院有舒信道字画然不著名在内侍谭氏家精神无豪发恨
　　赵子固本舟过嘉兴遇风舟没子固疾呼曰兰亭在否舟人负以出子固作跋识其事复题八大字曰性命可轻此宝难得子固死入贾相家贾败籍于官有官印归济南张参政斯立今在集贤大学士李叔固家
　　潘经略畤本题识皆徳鄜手书满轴予以有米跋本遂赠邓善之文原邓借田师孟师孟有借书不还癖因留之予跋乃翦去矣
　　损本龙图阁学士刘公克荘本细书满纸后有贾相跋亦满纸括苍郑陶孙为福建儒学副提举得之为翰林应奉贫质于瓷器刘氏屡入子钱卒以逋重为刘氏所得【有叔信父印】损本多有叔信父篆印盖宣和曲水亭既成亟以御笔繇京兆薛嗣昌家宣取留内珰所暮以匮金纸【即越蝉翼纸】叠三纸连印故下本肥中本着中上本防瘦然皆无异此本子昻得于都城装成册叶瓷器刘生手之不置以银壶杯盂易之
　　翰林承旨赵孟頫家本得于霅溪陈侍郎振宗伯玉号直斋其家藏书冠东南今尽散落予家亦得其数十种此本亦有叔信父印
　　翰林侍读学士张伯淳本有黄豫章跋予每疑镵损与山谷差有先后然本无异前数本更俟他日以攷【袁桷清容居士集】
　　兰亭如聚讼自宋已然即以定武一石言之有肥者有痩者有五字未损者有五字损者何子楚王明清谓唐时诸供奉搨此帖独欧阳率更逼真石留之禁中他本在外争相摹搨而欧本独不出邪律徳光先入汴得而弃之杀狐林流传李学究家以至复入公库所谓未损本也定武薛帅子绍彭摹之他石以应世购潜易古刻于湍流落左右五字防劖一二笔藏于家大观中人主知之取进御龛之宣和殿壁师陷诸珍宝悉逐之北而此独留宗汝霖得之以进光尧至维扬而复失之所谓损本也然则绍彭之所别摹者亦得称未损本也未损本既有两种不易辨而先搨者又不可得盖不能不取极损本矣董逌谓定武非欧笔为汤普彻临亦未有据至所云肥痩本或以定武有二石或以搨法少异格之殊不知辨千里者不当在骊黄内也【弇州续槀】
　　玉枕本
　　兰亭帖自唐以后分二派其一出于褚河南是为唐临本其一出于欧阳率更是为定武本若玉枕本则河南始缩为小体或谓率更亦尝为之【王袆忠文公集】
　　王佐云临江府有玉枕兰亭帖永乐中佐得之燬于火惜不知是何人所书近在南京李庄家见之云是赵子昻所书字皆蝇头小楷方四五寸字行如兰亭古本【格古要论】
　　淳化本
　　予尝蓄一二褉序近嵗得毕少董所藏义龙董氏淳化中本最胜少董跋其后甚详自言董氏有三百本取其尤者三此又其最佳者后多名士题跋而曰君秀实大篇亦以此为三本中第一故尤宝之与此本无一毫之差而此长半寸许当是装潢者用刷太重遂引而伸之尔【攻媿集】
　　褚兰
　　山谷尝论褚河南所临反丰肥因及洛下张景元龙图所藏而云劚地所得者盖筑地则此石当为杵碎因筑得之中有柄窍纵横广仅数寸大都不过三十余字初号杵兰其字轻痩劲健与定武本不可高下神气飞动尤觉天成识者云此真褚河南所临也自是易名褚兰犹忆静躁诸字妙处不能形容以此知昭陵所藏盖可想见河南郭雍题【兰亭愽议】
