<!-- { "loadSidebar": true } -->
　　此画旧传顾虎头而画録不具世有疑者或曰凡物以求名者常蔽于实观画者如口察味甘酸辛苦自以实得此可异而惑邪虎头笔墨世人不复见虽其録有可求者亦莫察其真伪特以其后世不可及故贵之而画録乃出自后人采缀又未必能尽当时所见世人何必信耳而不信目以自蔽哉然画手简古笔力圜成窊隆色理傍直向背生意隠显至与塑工争胜不似笔墨中来至于神明焕发意态随出顾非画入三昧不能到此地纵非虎头当亦是其流品尔跋画者作义寕二年十一月洛州太守赞皇公文房今以隋唐书参校则此年五月唐受命改元四年然后举东都始改豫为洛与此皆异以大业杂记河洛记武徳起居録考之洛州其初
　　石季龙分州七都建于河南之河东义寕元年以农为洛州窦轨为其守进封赞皇公则此当时为窦轨书也唐武徳改元为是年六月则洛州不应尚用隋号今考刘仁轨书其年十月二日犹作义寕则当时隋之臣子亦有以此自列者江淮间书记至称大业十五年则此与用汉伏腊以自见何异故箕子于武王亦称祀者商礼也然义寕虽隋恭帝所建而义旗之所假立难称为唐当时如此者众矣【广川画跋】
　　晋顾恺之画桓宣武像
　　窦蒙南齐画目中有桓温像一上之上后题云上品上正此画也但长康乃晋陵无锡人此云谯国人不知何谓袁倩毛惠逺宋人沈炽文姚懐珍梁人当时秘府书画多此诸人题但此以袁毛姚题于唐褚令后恐误録也【东观余论】
　　晋顾恺之画维摩像
　　张彦逺古今名画记所载顾长康传云兴寕中瓦官寺初置僧众设刹防请朝贤鸣刹注其疏时士大夫莫有过十万者长康素贫打刹独注百万众以为大言后请勾疏长康曰宜备一壁遂闭户往来一月余日画维摩诘一躯工毕将防眸子乃谓僧曰第一日观者请施十万第二日可五万第三日任例责施及开户光照一寺施者填咽俄而得钱百万又论画体工用云顾生首创维摩诘像有清羸示病之容隐几忘言之状陆探微张僧繇效之终不及至唐寺废杜紫薇牧之为池州刺史过金陵叹其将圯募工搨写十余夲以遗好事者其一乃汝隂太守某人也不敢携去至今置于州廨丞相晏临淄公镇颍日尝语从事镵石以记其始末嘉祐壬寅予领郡事暇日数取以观之案长康晋人故所画服饰器用皆当时所尚其意态位置固非常画之比也或云杜夲已为后人窃取今所存者盖再经誊搨矣然而气象超逺髣髴如见当时之人物已可爱也况牧之所传乎况长康之真迹乎想慕不足因命工人即其夲移写藏之家楮又题于像旁丹阳苏子容记【苏魏公集】
　　晋史道硕八骏图卷
　　谢赫画品谓史道硕师曹卫与王微齐名而王得其意史得其似不无甲乙至李嗣真续画品虽屈第中上然在二曹顾陆前则与赫异矣贞观公私画史称史有八骏图为隋朝官夲宋宣和帝因之遂入画谱此卷首虽残破然有秘殿印记即赵呉兴白钱塘亦定其为史夲无疑也余尝考图画见闻志谓晋武帝临御得穆王时八骏图夲令道硕摹写之厯宋齐梁陈以为国寳至隋破台城为贺若弼所有齐王暕以骏马四十蹄美锦四十段购得之寻献炀帝至唐贞观中敕借魏王泰因而传摹于世今此卷无贞观小印当是人间摹夲第其绢素精古笔力髙妙与郭若虚所记騣鬛腹项蹄尾色状无不脗合虽神彩小剥落而騀駊蹀躞权竒灭没之态固可按而想见也少陵咏曹霸与后世所称二韩陈闳龙暝呉兴较之不知当何如耳万厯初黄金台买此以为差胜骏骨遂识于后【弇州山人稾】
　　宋陆探微师子画
　　陆生板画天下惟此夲初留建康境中唐太和间李文饶镇浙西徙置镇江甘露寺余犹及见焉元符初甘露火板亦随烬常恨絶迹世不复见忽有得东坡所摹以献防府治草堂成因传写为照壁屏之隂笔墨之妙虽不可追然尚可想其髣髴亦以存建康故事之一云【石林建康集】
　　宋陆探微姜后免冠圗
　　右免冠进谏图周宣王姜后故实也刘宋时呉人陆探微所作其法遒劲傅色清润人品端荘神气超越六法具备出乎天成盖世传探微乃画中之圣者也此卷希世之珍画入神品其故实诚有补于风敎观之者使齐家治国咸有助焉驸马都尉公当以什袭珍藏使子孙永保珍贝珠玉不足贵也元祐三年八月提举太平兴国宫赐紫金鱼袋王至跋【书画题跋记】
　　南齐谢赫画晋明帝歩辇图
　　右晋明帝歩辇圗南齐谢赫画虽经传摹意象髙古但所画辇上设一几傍施双扛殊无辇制余按辇自汉以来始为人君之乘魏晋小出则御之过江遂亡制度太元中谢安率意造焉及破苻秦获京都旧辇形制无差时人服其精记则明帝时辇无制度宜矣又东晋时鞾袍尚未盛行而此图侍臣服之岂当时值汉赵之后江左已袭其风欤首题云广顺癸丑季夏狂生摹常见陶谷家逸少帖后有显徳初酒狂题字与此正同广顺显徳相接当是此人苐未能名之耳【东观余论】
　　梁张僧繇画僧
　　天竺僧画像者梁直阁将军张僧繇之真迹也张公绘事之始厥有二僧后属侯景师至金陵江南丧乱此画流离散落多歴年所遂遭剖割分而为二其一在唐故右常侍陆坚处即此僧也陆公尝婴笃疾殆将属纩忽于梦寐覩此故僧谓公曰我有同侣一人自从离析已百余年今在洛阳故城东李君家深所寳玩举世莫知若能为我求之再得防合当以法力扶助令尔无忧陆公既寤遽以求访果如梦中之防获见斯人而僧亦俱在乃以俸钱十万赎而合焉即日陆公疾瘳勿药有喜信知造思之巧通于神祗识者以为干将镆铘散而复合亦其类也嗟乎陆公已没子孙不守有姬鬻之于市为校书郎宋儋所得开元中儋服药过度因而丧明其李氏之僧复失所在惟入梦者巍然独存儋卒传故人刘杰杰居之室不求闻达天寳末遭禄山之难避地淮隂与道士魏审交深相结纳无何杰以老卒传乎审交审交传楚州刺史李阳阳传睦州司马刘长卿今为刘氏之寳藏矣【文苑英华】
　　隋展子防画马
　　展子防作立马而有走势其为卧马则腹有腾骧起跃势若不可掩覆也不知观者曽得求于此乎世有伯乐喜相马弟子九方皋得其妙解谓可与相真马马之真者将以有而为之其趣伪矣则其谓牡而黄者是求人见而有知者也不可谓已尽伯乐术矣立説者于此亦有分也岂可不求其趣讵谓方皋到伯乐地哉能知此者曹将军将军去展子防其间亦自是地矣长安薛翁于马得一种妙明其得于妙解者未有能遗此者也【广川画跋】
　　唐阎立夲画洪崖仙图
　　洪崖先生不知何许人也姓张名蕴字藏真风神秀逸志趣闲雅仙书秘典九经诸史无所不通开元中已千嵗矣盖古之髙仙明皇仰其神异累诏不赴多逰终南泰华或往青城王屋与东罗二大师为侣每述金丹华池之事易形链丹之术人莫究其微妙焉先生戴乌帽衣红蕉葛衫乌犀带短靿鞾仆五人名状各怪曰橘术栗葛柮有白驴曰雪精日行千里复有随身之用白藤笠六角扇木如意筇竹杖长盈壶□蒲杯自然流酌每跨驴领仆防于市防酒酣笑傲自若明皇诏图其像庶朝夕得瞻观之元祐四年东坡苏轼书【鐡网瑚】
　　唐阎立夲校书图
　　唐右相阎君粉夲北齐校书图士大夫十二员执事者十三人坐榻胡牀四书卷笔砚二十二投壶一琴二嬾几三搘颐一酒榼果櫑十五一人坐胡牀脱帽方落笔左右侍者六人似书省中官长四人共一榻陈饮具其一下笔疾书其一把笔若有所营搆其一欲逃酒为一同舍挽留之且使侍者着鞾两榻对设坐者七人其一开卷其一捉笔顾视若有所访问其一以手拄颊顾侍者行酒其一抱膝坐酒旁其一右手执卷左手据搘颐其一右手捉笔拄颊左手开半卷其一仰负嬾几左右手开书笔法简者不缺烦者不乱天下竒笔也右故奉议郎知冨顺监京兆宋元夀所藏初得之荥阳盛孟适盖文肃公家旧物也建中靖国元年二月甲午江西黄庭坚自戎州来将下荆州泊舟汉东市始识富顺君之子兆吉长观此画叹赏弥日吉长举以见恵余不忍取为书其大槩使并藏之此笔墨之妙必待精鉴乃出示之亷者必不取贪者必不与也赵润甫家烛下书【山谷集】
　　唐阎立夲渭桥图
　　渭桥图汉受呼韩邪朝正月于渭上者也绍圣三年邵仲恭出其图且访其画长阔逺近或不可料至芙蓉李杏亲见一时人马屋木全失形似大不与今世画工所见相类此其理何哉余曰世之论画谓其似也若谓形似长説假画非有得于真象者也若谓得其神明造其县解自当脱去辙迹岂嫓红配緑求众工摹写卷界而为之邪画至于此是解衣槃礴不能偃伛而趍于庭矣恐时人未能以此求其下笔时也立夲是以画显当在荆州时得张僧繇画初犹未解曰定虚得名耳明日又往曰犹是近代好手明日又往曰名下定无虚士十日不能去寝卧其下对之夫画至于出辙迹者其难悟如此后人画未能辨笔画而学不知形像所主见解又非得若立夲极其功用至于论画一望而县断是非得失者妄也但恐世之所论非真得殊絶而不留者当是平平者尔若在四五间者犹可意识求之其遇于什一者果可辨其真伪哉若谓出于一二而得非数者恐非立夲不能言也【广川画跋】
　　唐阎立夲二十八宿真形图
　　秘阁所藏五星二十八宿真形图唐阎立夲画五星独有金火土二十八宿存者十三余亡失疑守藏吏盗易于外尝见毕文简公家所收与此同苏舜钦书其后比此完具知其为榻夲也道藏传五曜图金为女形火为童子形木为帝王形土为老人形而此画金形若美女两鬓如羽翼乘飞鳯而翔洋土为道人不知何据经説昴形如梯毕形如芝参形如妇人井如足迹如佛胸柳如蛇张如瞿昙轸如人手房如璎珞心如大麦尾如蝎此图皆异惟翼形如牛头斗为人形虚如鸟娄如马与经相合不知经之所云如是矣而画者又异于经果得言有据邪立夲以画名世后人顾莫及其妙絶天下不当诘其所画是非也【广川画跋】
　　唐阎立夲画列帝图
　　右阎立夲画列帝图凡十三人嘉祐名胜杨之美裒藏之后入呉幵内翰家呉氏子孙今寓贑贫质诸市过期不能赎予兄子中为守用钱二十万鬻以相示初展视而断烂不可触亟以四万钱付工李谨葺治乃可观十三人中惟陈宣帝侍臣两人从者并执扇各两人洁舆者四人笔势尤竒绢亦特敝是阎真迹无疑余似经摹传故稍完好自冨韩公而下皆有题识往往缺落破碎第一跋文虽具而年月姓名俱漫灭赖绍圣间张励引六一先生戏扬直讲诗两句而印纵有之美及四世三公之家两印然后知其为裒也古帝王多矣绘事必不止此无乃后人欲献宫禁而削其偏方不令之主故间得流传于世如晋人吊丧帖邪然汉文光武俨然卷首何也文帝而曰昭文殊不可晓岂题者误邪林叔豹谓孝文庙乐曰昭徳颇以迁就或云载记李夀在蜀尝以汉王僭位改元汉兴其死也諡昭文帝庙曰中宗岂其然乎必有能辨之者东里周某书是日延和奏事退皇太子初决庶务于议事堂盖淳熙十五年正月二日也【平园集】
　　唐阎立夲画兰亭
