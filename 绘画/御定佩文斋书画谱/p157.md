<!-- { "loadSidebar": true } -->
　　方澜　　　　　　苏复
　　张收　　　　　　曽鲁
　　包公庆　　　　　尹寛
　　朱云　　　　　　陈肃

　　钦定四库全书
　　御定佩文斋书画谱卷四十
　　书家传十九
　　明【一】
　　刘基
　　刘基字伯温青田人元末举进士累仕皆投劾去太祖定括苍以命来聘遂诣金陵上即位擢御史中丞封诚意伯【清河书画舫】
　　公洞彻性理之学尤精天文兵法善行草【朱谋垔书史防要】
　　宋濂
　　宋濂字景濂浦江人学于呉莱名文章髙帝既下婺聘为教授或时为文坐濓榻下口授书之洪武九年授翰林承旨自少至老未尝去书丰体近视乃一黍上能作字十余【清河书画舫】
　　宋太史书清古有法【匏翁家藏集】
　　郎仁寳云公草书有龙盘鳯舞之象【书史防要】
　　唐宋名公俱以行草擅塲昭代精细楷者宋景濓一人而已【李日华六研斋笔记】
　　髙啓
　　髙啓字季迪呉郡人少警颖力学遂工于诗居呉淞江上歌咏自适明兴以荐与修元史授翰林国史编修官久之推任喉舌之司待以不次恳辞归里遨游青丘甫里之墟始号槎轩又号青丘子【李志光髙太史传】啓善楷书飘逸之气入人眉睫行草入妙【书史防要】
　　杨基
　　杨基字孟载【陶宗仪云其先蜀人徙居呉中】著书十万余言名曰论鉴与髙啓张羽徐贲号呉中四杰王师平呉籍置临濠又迁之豫后起令平阳复从坐徙白鹿为从史再起东安还授员外出按山西【书画记】
　　杨基正书师钟元常行草师二王【书史防要】
　　张羽
　　张羽【铁网瑚云字来仪一名附鳯浔阳人】好著述文辞典雅纪载行事详而有体洪武初以儒征对不称旨放还又征起为太常丞【瑚网】
　　张羽隶法韩择木【弇州山人稿】
　　张羽楷法右军曹娥碑虽未精极却能离俗而入于雅【詹景鳯詹氏小辨】
　　来仪书法纎婉有异趣髣髴谢庄月赋【李日华六研斋三笔】
　　张羽喜临兰亭帖【书史防要】
　　徐贲
　　徐贲【甫田集云字幼文自毘陵徙居呉之齐门号北郭生】洪武中征起使晋冀还槖惟所赋诗命给事殿中改御史又改刑曹参政广西进河南布政【书画记】
　　徐贲小楷法钟兼虞亦雅然皆拘拘法内【詹氏小辨】贲楷书清逸可爱【书史防要】
　　徐幼文楷笔秀整端慎不为沓拖自恣其草书雄跌宕出入旭素无不淋漓快健【六研斋笔记】
　　危素
　　危素字太朴临川人至元中为翰林学士承旨洪武二年授侍讲学士知制诰博学善文辞尤精于书得片纸只字者寳秘以为荣【宋濓学士集】
　　素善楷书有释智永虞永兴典则【书史防要】
　　康里子山在南台时临川危素太朴饶介介之得其传授而太朴以教宋璲仲珩杜环叔循詹希元孟举介之以授宋克仲温【解缙书学传授】
　　危瓛
　　危瓛字朝献素之弟官衞府纪善亦善行楷【书画记】
　　宋璲
　　宋璲字仲珩宋濓次子官中书舍人精篆隶真草书尝见梁草堂法师墓篆及呉天玺中皇象书三段石刻观之至忘寝食遂悟笔法小篆之工为国朝第一濓每见佳处便曰写老夫名足可传世矣【瑚网】
　　髙皇谓小宋字画遒媚如美女簪花【黄应台浦江人物补遗】
　　宋璲大小二篆纯熟姿媚行书亦有气韵【书史防要】近代能草书者呉兴赵公子昻公所敬者为鲜于公伯几稍后得名者为康里公子山继三公而作者金华宋仲珩草书如天骥行中原一日千里超涧渡险不动气力虽若不可踪迹而驰骤必合程矩直可淩跨鲜于康里使赵公见之必有起予之叹【方孝孺逊志斋集】仲珩草书出入变化不主故常又非株守一格者此真翰墨之雄也【李东阳懐麓堂集】
　　璲书法端劲温厚秀拔雄逸规矩二王出入旭素【过庭训分省人物考】
　　仲珩笔法沉顿雄快兼篆籀急就之能不独步骤旭素也【六研斋笔记】
　　宋怿
　　宋怿仲珩之子奉母居蜀思绍父学蜀王至国闻而闵之时赐粟帛赒其家抚劳教育者甚至繇是得专于学其书亦工【逊志齐集】
　　杜环
　　杜环字叔循其先庐陵人侍父一元游宦江东遂家金陵好学工书为晋王府録事【宋学士集】
　　国初环被荐太祖善其书入侍春坊仕终太常丞【书画记】
　　杜环正书入能品【艺苑巵言】
　　杜环书法端妍至于行草亦各臻妙【分省人物考】
　　詹希元
　　詹希元后更名希原字孟举新安人号逸庵丙寅讷叟幼从父官胜国至洪武初为铸印副使后官中书舍人【解缙书学传授】
　　詹希原善大书兼欧虞顔桞凡宫殿城门坊扁皆希原书【书画记】
　　詹孟举尝作太学集贤门字画遒劲第用趯太祖见而怒曰安得梗吾贤路遂削其趯【李文鳯月山丛谭】詹孟举篆书用笔絶类台哈布哈王贞妇碑【叶盛水东口记】
　　希原署书于端重严整中寓苍劲雅秀之趣是为难能耳若小字则稍熟媚【詹氏小辨】
　　宋克
　　宋克字仲温呉人【书画记云洪武初为鳯翔同知】博涉书传少任侠久之稍厌事阖门寡将迎素工草隶逼钟王患求者众遂自閟希家南宫里故自号南宫生【髙啓南宫生传】宋克书出魏晋深得钟王之法故笔精墨妙而风度翩翩可爱或者反以纎巧病之可谓知书者乎【匏翁家藏集】
　　克书学急就章得古人之妙【王穉登丹青志】
　　宋广
　　宋广字昌裔【陶宗仪云南阳人】仕沔阳同知善草书【珊瑚网】昌裔善行草体兼晋唐笔势翩翩而谪辰州后乃大有造诣【杨士竒东里续集】
　　广草书宗张旭懐素章草入神【书史防要】
　　广与宋克宋璲俱以善书擅名人称三宋然评者谓广书较之二宋不逮以其笔之聮续不断非古法也【寓意编】
　　陈璧
　　陈璧字文东华亭人【詹氏小辨云号谷阳生】以文学知名尤善篆隶真草流畅快健冨于绳墨洪武间以秀才任解州判官调湖广【孔辅等华亭志】
　　璧与三宋齐名用笔俱从懐素自叙帖中流出【书史防要】
　　宋克游松江陈文东甞从授笔法呉僧善启谓宋笔正锋陈多偏锋以是不及云【松江志】
　　文东国初名笔松人宗之【懐麓堂集】
　　陈谷阳正书酷似欧阳率更行草渐逼大令篆书亦入格【何良俊四友斋丛説】
　　揭枢
　　揭枢字平仲丰城人至正初揭文安公以楷法得名传其子汯其孙枢枢在洪武中仕为中书舎人与仲珩叔循声名埓云【解缙书学传授】
　　枢正书得其家传【书史防要】
　　张扆
　　张扆字翰宸【朱谋垔云一名子黼号草愚又号端白居士】嘉定人博学工古文尤知名于书洪武初聘署儒学训导【呉中人物志】国朝书家如宋仲温陈文东张翰宸三人难为伯仲其意外之意非常人可及【陆深俨山集】
　　朱芾
　　朱芾字孟辩华亭人【松江志云自号沧洲生鐡网瑚云洪武初以征聘至官编修改中书舍人】工词章翰墨之学真草篆隶清润遒劲风度不凡【书史防要】
　　朱芾善篆以所书瘗之细林山中题曰篆冢【赖良大雅集】
　　桂慎
　　桂慎【与朱芾同时】宋濓春秋本末序云正书入梓者中书舍人朱孟辩宋璲桂慎铸印局副使詹希元云【潜溪集】
　　胡廷
　　胡廷奉化滙溪人字公恵少学欧阳询书法洪武初召至京师上命詹孟举廷铉各写千文一本以进上览之廷铉书法过孟举遂令书皇陵碑遒劲可嘉授中书舍人【张时彻宁波志】
　　汪广洋
　　汪广洋字朝宗髙邮人通经能文善篆隶大书尤工歌诗少从余阙学游太平上渡江召入见与语大恱留幕下洪武三年封忠勤伯四年为右丞相【书画记】
　　广洋大字庄重非时人所及【月山丛谭】
　　吴云
　　吴云字友云宜兴人仕元为翰林待制洪武元年徐逹北定元都以礼敦遣赴京除文馆校书郎五年拜刑部尚书治中谥忠节【雷礼国朝列卿记】
　　吴云书师虞永兴【书史防要】
　　赵好徳
　　赵好徳字秉彞汝阳人幼警敏有经济志刻苦力学能文章善大书渡江见太祖以儒士命同知陜州事累官吏部尚书【李宗延汝阳县志云赠武节将军骁骑尉汝阳县子　列卿纪】
　　郑沂
　　郑沂字仲与浦江人宋义门之裔洪武时召义门子弟选擢备用又征大姓贤能者授以重任除礼部尚书【列卿纪】
　　沂善篆隶【书史防要】
　　朱同
　　朱同【范檩覆瓿稿跋云字大同号朱陈村民又号紫阳山樵】休宁人洪武中举明经授徽州府教授擢吏部员外郎试礼部侍郎【列卿纪】同入侍懿文太子太子爱其书殊亲重焉【詹氏小辩】
　　詹俨
　　詹俨字以寛休宁人洪武初官翰林学士以善书名与朱大同旗鼔足相当而韵稍不逮【詹氏小辨】
　　邵谊
　　邵谊字思宜休宁人洪武初以文学举授本县训导调黟县善篆隶詹希原朱同咸推重其字学【万姓统谱】思宜分书学受禅碑亦雅劲【詹氏小辨】
　　程曰可
　　程曰可休宁人与朱同同时楷书结体纎长而笔雅秀腕力在陈文东上【詹氏小辨】
　　陈逺
　　陈逺字中复一字中孚【书画记云陈遇之弟也】从中书左丞韩伯髙受易工书法有晋人风度太祖时为文渊阁待诏【张时彻宁波志】
　　陈孟颙
　　陈孟颙中复子善书【书画记】
　　熊鼎
　　熊鼎字伯颖临川人太祖亲征豫章征授中书考功博士后为岐宁卫经歴【潜溪集】
　　太祖命博士熊鼎编类古人行事可鉴戒者书壁间又书大学衍义于两庑【瑚网】
　　俞贞木
　　俞贞木初名桢字有立呉县人受易于永嘉陈麟旁读他经史为古文辞元季杜门隠居洪武初以荐起知韶之乐昌【王世贞吴中往哲像賛】
　　贞木善小楷长于用笔短于结构【书史防要】
　　陶宗仪
　　陶宗仪字九成黄岩人少举进士一不中即弃去务古学无所不窥尤刻志字学工舅氏赵集贤雍篆笔洪武辛亥诏取天下士癸丑命守令举人才又以病免【名贤遗墨云九成诗自叙洪武二十九年丙子率诸生赴礼部考试读大诰赐钞遣归岂其晩年亦曾列官教授邪建文初尚在亦其诗云】由避兵家淞城之北泗水之南闭门著书有书史防要九卷【孙作沧螺集】
　　俞和
　　俞和字子中杭人号紫芝【解缙云桐江人寓居钱塘】冲澹安恬隠居不仕能诗喜书翰早年得见赵文敏运笔之法临晋唐诸帖甚伙行草逼真文敏好事者得其书每用赵款识仓卒莫能辨【陈善杭州志】
　　俞和以书鸣洪武初后进犹及见之【解缙书学传授】
　　钱逵
　　钱逵字伯行父良佑以家学有书名逵尝为江湘行省管勾架阁歴淮南行省员外郎国初选赴京师同太常议礼礼成发鳯阳居住寻归复以事遣诣京卒【吴中人物志】
　　钱逵才气飘逸真草篆隶不失规矩【书史防要】
　　胡翰
　　胡翰字仲申【书史防要云一字仲子】金华人太祖召见除衢州府教授洪武乙酉纂修元史成赐白金文绮辞归卜居长山之阳学者称曰长山先生【应廷育金华先民传】王世贞国朝名贤遗墨有胡翰书【弇州续稿】
　　王亷
　　王亷字希阳丽水人洪武初荐入翰林修史书成授太子説书累官至陜西左布政字宗韩择木兼精篆隶【何镗括苍志】
　　叶见泰
