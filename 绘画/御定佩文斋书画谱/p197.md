<!-- { "loadSidebar": true } -->
　　王殷【宣和书谱避宋宣祖讳作王商画史防要王商王殷分为二人误】工画佛道士女尤精外国人物与胡翼并为赵嵓都尉所礼他人无及也有职贡游春士女等图并粉本佛像传于世【图画见闻志】
　　刘彦齐
　　刘彦齐梁左千牛衞将军善画竹颇臻清致有风折竹孟宗泣竹湘妃等图传于世人物多假胡翼之手【图画见闻志】
　　荆浩
　　荆浩字浩然河南沁水人博通经史善属文五季多故隐于太行之洪谷自号洪谷子尝画山水树石以自适着山水诀一卷藏之书府尝于京师双林院画宝陀落伽山观自在菩萨一壁【刘道醇五代名画补遗】
　　荆浩山水为唐宋之冠作山水诀为范寛辈之祖【汤垕画鉴】
　　荆浩善为云中山顶四面峻厚【米芾画史】
　　浩尝语人曰吴道子画山水有笔而无墨项容有墨而无笔吾当采二子之所长成一家之体故关同北面事之有四时山水三峰桃源天台等图传于世【图画见闻志】
　　关同【一名穜又作童宣和画谱作仝】
　　关同长安人工画山水从荆浩学有出蓝之美驰名当代无敢分庭有赵阳山居溪山晚霁四时山水桃源等图传于世【图画见闻志】
　　关同初师荆浩刻意力学寝食都废意欲逾浩后俗谚曰关家山水同之画也上突巍峰下瞰穷谷卓尔峭拔者能一笔而成其竦擢之状突如涌出而又峰岩苍翠林麓土石加以地理平逺磴道邈絶桥彴村堡杳漠皆备故当时推尚之【五代名画补遗】
　　关同石木出于毕宏有枝无榦【米芾画史】
　　仝尤喜作秋山寒林与其村居野渡幽人逸士渔市山驿使其见者悠然如在灞桥风雪中三峡闻猿时不复有朝市抗尘走俗之状盖仝之所画脱略豪楮笔愈简而气愈壮景愈少而意愈长也【宣和画谱】
　　仝画山水入妙然于人物非工每有得意者必使胡翼主人物【李廌画品】
　　朱繇
　　朱繇【五代名画补遗作朱瑶字温琪】长安人工画佛道酷类吴生雒中广爱寺有文殊普贤像长夀寺并河中府金真观皆有画壁【图画见闻志】
　　朱瑶尝客游雍洛间时河南府金真观请瑶画经相及周庑中门列壁世称神笔【五代名画补遗】
　　赵乔
　　赵乔朱繇弟子亦知名一时【宣和画谱】
　　李霭之
　　李霭之华隂人善画山水泉石尤善画猫雅为罗绍威所厚建一亭为霭之援豪之所名曰金波时以霭之为金波处士【宣和画谱】
　　张图
　　张图字仲谋洛阳人朱梁太祖在藩镇日图掌行军资粮簿籍故时人呼为张将军图好丹青善泼墨山水皆不由师授亦不法今古自成一体尤长大像梁龙徳中洛阳广爱寺沙门义暄置金币邀四方竒笔画三门两壁时处士跋异号为絶笔乃来应募异方草定画様图忽立其后长揖而语曰知跋君敏手固来賛贰异方自负乃笑而答曰顾陆吾曹之友也岂湏赞贰图愿绘右壁不假朽约搦管挥冩倏忽成折腰报事师者从以三异乃瞪目踧踖惊拱而言曰子岂非张将军乎图捉管厉声曰然异乃雍容而谢曰此二壁非异所能也遂引退图亦不伪让乃于东壁画水神一座直视西壁报事师者意思髙逺视之如生今并存焉尝于武宗元第观图所画十王地藏一轴绰有善护慈悲相【五代名画补遗】
　　尝见寇忠愍家有张图释迦像一轴锋铓豪纵势类草书实竒怪也【图画见闻志】
　　跋异
　　跋异汧阳人眉目踈秀举止详雅而性沉厚善画佛道神及大像尝于广爱寺为张图排斥后福先寺请异画大殿护法善神异方朽约忽一人自称曰吾姓李滑台人有名善画罗汉故乡里呼吾为李罗汉当与汝对画角其拙巧异恐如张图者遂固譲西壁与之异乃竭精竚思意与笔防屹成一神侍从严毅又设色鲜丽此盖平生之所未能者李氏乃纵观异画见其精妙入神非己所及遂手足失措由是异大有得色遂夸诧曰昔见败于张将军今取捷于李罗汉【五代名画补遗】
　　李罗汉
　　李罗汉滑台人善画罗汉人呼为李罗汉【五代名画补遗】
　　郑唐卿
　　郑唐卿工画人物兼长冩貌有梁祖名臣像并故事人物传于世【图画见闻志】
　　厉归真
　　道士厉归真异人也莫知其乡里善画牛虎兼工鸷禽雀竹绰有竒思惟着一布裘入酒肆娼家每有人问其所以辄大张口茹其拳而不言梁太祖召问云君有何道理对曰衣单爱酒以酒御寒用画偿酒此外无能梁祖然之尝游南昌信果观中有三官殿夹纾塑像乃唐眀皇时所作体制妙絶常患雀鸽粪秽其上归真乃画一鹞于壁间自是雀鸽无复栖止有渡水牧牛牛虎鹞子柘竹野禽等图传于世【图画见闻志】
　　尤氏藏厉归真牛题云庚辰十月锦溪迂疎子作【云烟过眼録】
　　后唐
　　李从曮
　　李从曮岐王茂贞子【见书家传】善书画唐庄宗时拜凤翔节度使【五代史本传】
　　郑汝弼
　　郑汝弼【见书家传】李克用时为副使工书画【五代史本传】
　　韩求　李祝
　　韩求【一作虬宣和画谱云陜人】李祝【一作柷】不知何处人皆倜傥不拘有经略才能唐祚陵季遂退藏不仕以丹青自汚而好游晋唐间李克用命徃陜郊画龙兴寺回廊列壁二百余堵求祝乃对手画摄摩腾竺法兰以经来大各八尺洎三门上神数十身皆髙二丈又画九子母及罗叉变像宛有步武之态天下画流云集莫不鼠伏【五代名画补遗】
　　虬祝同学吴道元声誉并驰人以韩李称【宣和画谱】左礼　张南【按左礼张南是二人宣和画谱云左礼与张南本同时盖误以张南为张南本也今正之】
　　左礼张南并工佛道笔意不相逺有二十四化图十六罗汉三官十真人等像传于世【图画见闻志】
　　五代左礼与韩虬同时各画佛像入妙曽见画十六身小罗汉坐岩石中笔意甚工不在韩虬下【画鉴】
　　袁防
　　袁防后唐侍衞亲军河南登封人善画鱼穷其变态得噞喁游泳之状【图画见闻志】
　　东丹王李賛华
　　东丹王契丹天皇王之弟号人皇王名托云后唐长兴二年投归中国明宗赐姓李名賛华【广川画跋云托云奔唐明宗赐姓东丹更其名曰慕华长兴二年赐姓李更其名曰賛华】善画本国人物鞍马多写贵人劲装戎服鞍勒率皆珍华然而马尚丰肥笔少壮气【图画见闻志】
　　东丹王賛华善画马之权竒者梁唐及晋初凡北邉防戍及易商人尝得賛华之画工甚精致至京师人多以金帛质之予于賛善赵公第见賛华画马骨法劲快不良不驽自得穷荒步骤之态【五代名画补遗】
　　胡瓌
　　胡瓌山后契丹人【或云瓌本慎州乌尔古部落人郭若虚云范阳人】善画蕃马骨格体状冨于精神其于穹庐部族帐幙旗斾弧矢鞍韀或随水草放牧或在驰逐弋猎而又遥天惨冽沙碛平逺能曲尽塞外不毛之景趣【五代名画补遗】
　　瓌画蕃马虽繁富细巧而用笔清劲有阴山七骑下程捉马射雕等图传于世【图画见闻志】
　　胡瓌画畨部人马用狼豪制笔疏渲騣尾紧细有力至于穹庐什物各尽其妙司徳用家啗鹰图真妙品也【牛戬画评】
　　胡防
　　胡防瓌子有父风【图画见闻志】
　　李应　李审
　　李应洎弟审并工蕃马专学胡有放马白本胡乐饮会茀林等图传于世【图画见闻志】
　　释从允
　　释从允泉州人长兴三年省询禅师来闽从允参谒一言而契通文二年五月取笔写伽佗像而没火浴后得舍利数百粒【十国春秋】
　　释智晖
　　释智晖姓髙氏咸秦人颇精吟咏得骚雅之体翰墨外工小笔尤嘉粉壁兴酣云山在掌【释义净西域求法髙僧传】
　　李夫人
　　李夫人蜀人也善属文尤工书画郭崇韬帅兵来取蜀掠得之夫人以崇韬武人悒悒不乐月夕独坐南轩竹影婆娑辄起濡豪摹冩牕楮上明日视之生意具足世人效之多有墨竹云【十国春秋】
　　晋
　　王仁夀
　　王仁夀汝南宛人工画佛道神兼长鞍马始师王殷后学精吴法【宣和画谱云石晋时作待诏】晋末为契丹所掠太祖受禅放还相国寺文殊院有净土弥勒下生二壁净土院有八菩萨及有征辽猎渭等图传于世【图画见闻志】仁夀尝于京师大相国寺净土院画八菩萨今见存焉耆旧传是云吴道子笔其精致如此【五代名画补遗】
　　胡严征
　　胡严征晋天福间工神佛【图绘宝鉴】
　　周
　　施璘
　　施璘字仲寳京兆蓝田人善画生竹为当时絶技予尝观璘画十幅竹图凡老根薄石笋枝附箨扶疎交映青翠满庭宛得三湘髙秋之野色后周起居郎韦重过留题曰枯箨危根缴石头千竿交映近清流堪珍仲寳穷幽笔留得荆湘一片秋【五代名画补遗】
　　狂生
　　狂生【逸其姓氏】晋明帝歩辇图南齐谢赫画虽经传摹意象髙古首题云广顺癸丑季夏狂生摹【东观余论】
　　释智蕴
　　释智蕴河南人工画佛像人物学曹体雒中天宫寺讲堂有毘卢像广爱寺有定光佛福先寺有三灾变相数壁周祖时进舞钟馗图赐紫衣【图画见闻志】
　　释徳符
　　释徳符善画松柏气韵萧洒曽于相国寺灌顶院防壁画一松一柏观者如市贤士大夫留题凡百余篇【图画见闻志】
　　吴
　　浔阳画工
　　浔阳画工【杨吴时人】庚寅歳江西节度徐知諌以钱百万修庐山使者庙浔阳令遣吏召画工负荷丹彩杂物从之【徐铉稽神録】
　　南唐
　　徐熙
　　徐熙钟陵人世仕伪唐为江南名族熙善画花竹林木蝉蝶草虫之类多游园圃以求情状虽蔬菜茎苖亦入图写意出古人之外尤能设色絶有生意李煜集英殿盛有熙画后卒于家及煜归命尽入内府太宗因阅图书见熙画安榴树一本带百余实嗟异乆之曰花果之妙吾独知有熙矣其余不足观也徧示画臣俾为标准【刘道醇圣朝名画评】
　　徐熙画花果多在澄心纸上至于画绢绢文稍麤元章谓徐熙绢如布是也【画鉴】
　　徐熙风牡丹图叶几千余片花只三朶一在正面一在右一在众枝乱叶之背【米芾画史】
　　画花赵昌意在似徐熙意不在似意不在似者太史公之于文杜少陵之于诗也【邵博闻见后録】
　　韩熙载
　　韩熙载字叔言北海人【见书家传】分书及画名重当时【马令南唐书】
　　顾闳中
　　顾闳中事元宗父子为待诏善画人物是时韩熙载好声伎专为夜饮賔客糅杂后主欲见其尊俎镫烛觥筹交错之态度命闳中夜至其第窃窥之目识心记图绘以上故世传有韩熙载夜宴图【十国春秋】
　　竹梦松
　　竹梦松建康溧阳人潜心图画长于人物子女洎宫殿景致仕南唐主李璟为东川别驾画春景士女布景命意绰约体态宛得周昉之格【五代名画补遗】
　　陶守立
　　陶守立池阳人少通经史能属文南唐李璟保大九年春程文不利退处齐山琹棊诗酒外以丹青自娱长于神像神庭院殿阁子女奴隶车马山水靡不精妙于所居草堂画山路早行及建康清凉寺浴室门侧画水识者钦叹尝画罗汉一堂为人所得献于后主煜煜生辰张于后苑金山水阁以资供养【五代名画补遗】
　　陆晃
