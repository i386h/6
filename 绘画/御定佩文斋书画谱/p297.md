<!-- { "loadSidebar": true } -->
　　右米姓秘玩天下兰亭本第一唐太宗获此书命起居郎褚遂良检校冯承素韩道赵模诸葛贞汤普彻之流橅赐王公贵人着于张彦远法书要録此轴在苏氏题爲禇遂良模观其意易改误数字眞是禇法皆率意落笔余字钩塡咸清润有秀气转折毫铓备尽与眞无异非深知书者所不能世俗所收或肥或痩乃是工人所作正以此本爲定熠熠客星岂晋所得巻器泉石流腴翰墨戏着谈标书存马式郁郁昭陵玉椀已出戎温无类谁寳眞物水月何殊志专用一绣缫金鐍瑶玑锦綍猗欤元章守之勿失壬午闰六月大江济川亭舣寳晋斋艎对紫金羣山迎快风避暑九日手装【宝晋英光集】兰亭序在唐贞观中旧有二本其一入昭陵其一当神龙中太平公主借出搨摹遂亡其后温韬发诸陵兰亭复出太宗朝留神书学尝出使购求艺文诸书当时已无兰亭矣仁祖复尚书篆求于四方时关中得兰亭墨书入録字画不逮逸少它书其后秘阁用此刻石爲后法帖今诸处兰亭本至有十数惟定州旧石爲胜此书虽知皆唐人临搨然亦自有佳若防画校量固有胜劣惟彷像得眞爲最佳也【广川书跋】
　　兰亭自唐太宗刋在玉石后流落定武民间世以定本爲贵伯常尊君道祖世以米薛名者侍其先枢密守定武别以玉石刋一本易民间太宗以归薛道祖道祖长安人也自此天下以长安薛家本爲贵道祖又留刋一石在使宇留刋一石在谯门计之民间所易者一石只定武自有三本然皆经道祖手元用太宗碑本便上石皆善本也及之与伯常游数于其家参之曲折精微得兰亭妙处一开不能逃也隽道此本眞薛家好本也然伯常又说玉石本惟背后有五色莲花记者爲贞观时本耳此石后来亦不在长安薛家盖道祖死其弟尚书嗣昌奏之宣和之间已取归汴京龛在宣和殿上靖康丁未载归沙漠呜呼中国所存者亦可知矣隽道妙于翰墨方能珍玩之他人有之未必能披玩法书如此也道祖讳绍彭其幼子伯常讳经绍兴二十八年八月十三日钱及之中叟书【俞松兰亭续考】
　　定武兰亭叙凡三本其一李学防本传为智永所模薛氏别刻本易以归长安宣和间归御府其二字肥有薛道祖别刻留定武与前本方驾人多误爲旧本非也其三断字差痩得于修城役夫后藏康伯可家旧刻与岐阳石鼔俱载以北宋元功云尝从使北闻在中原杨伯时云与薛氏爲婣家定武本以玉石刻背舒元舆牡丹赋幷记之以广异闻淳熈十三年五月十三日右北平荣芑书【桑世昌兰亭博议】
　　世传王羲之书兰亭叙惟定武所藏石刻独得其眞乃欧阳询所摹刻之唐内府者也熹尝见三本纸墨不同而字迹无异缙绅题者剖析毫末议论纷然大约竒秀浑成无如此搨陈舎人至淛东极论书法携此本观之看来后世书者刻者不能及矣亦可爲一慨云淳熙壬寅嵗淛东提举常平司新安朱熹记【朱子文集】
　　兰亭出于唐诸手所临固应不同然其下笔皆有畦町可寻惟定武本锋藏画劲笔端巧妙处终身效之而不能得其髣髴世谓此本乃欧率更所临予谓不然欧书寒峭一律岂能如此八面变化也此本是眞迹上摹出无疑学右军书者至兰亭止矣今世所传石本刓一角者皆定武所自出也然其工拙妍丑如人靣之不同览者自当具眼耳又定武一石前辈纷纷各有异论旣有眼必知所择定不向人言下转也此卷有山谷题字山谷之言云尔乃知当时眞赝混淆矣山谷之孙字子迈今爲农丞过予见后题欲令去予不忍与以爲去此题则兰亭废矣周翰者文及之字多见其名于书帖后雅尚如许亦足以赎粉昆之疵矣嘉泰壬戌十有二日白石道人姜防尧章书【白石道人集】
　　兰亭帖自定武石刻旣亡在人间者有数有日减无日増故博古之士以爲至寳然极难辨又有未损五字者五字未损其本尤难得此盖已损者独孤长老送余北行携以自随至南浔北出以见示因从独孤乞得携入都他日来归与独孤结一重翰墨縁也至大三年九月五日孟頫跋于舟中独孤名淳朋天台人【王氏法书苑】兰亭帖当宋未度南时士大夫人人有之石刻旣亡江左好事者往往家刻一石无虑数十百本而眞赝始难别矣王顺伯尤延之诸公其精识之尤者于墨色纸色肥痩秾纤之间分豪不爽故朱晦翁跋兰亭谓不独议礼如聚讼盖笑之也然传刻旣多实亦未易定其甲乙此卷乃致佳本五字镵损肥痩得中与王子庆所藏赵子固本无异石本中至宝也至大三年九月十六日舟次宝应重题子昂【同上】
　　仆曩时侍赵文敏公学书暇日尝论禊帖定武本佳者絶难得僧独孤本见存更有赵子固及越人倪中刚武唐吴静心此三本流落人间不知何如至正甲申谒莹之于竹庄出此本见示乃其祖静心先生所藏文敏公题跋甚详诚可宝也句曲外史张天雨【瑚网】
　　薛绍彭自为一书辨定武石刻号称详密李学究本最所宝惜当时士大夫家有此刻者可偻指数而苏才翁所蓄则钱惟演家物也后陈季常得之后曽觌得之最后子固得之尝江行覆舟入水濒死犹手握之高出水而不置曰吾性命可弃也而此不可弃其见宝惜如此子固遂流落江东予闻诸陈子山陈子山闻之张伯雨云此卷意度与今御府藏唐人响搨盖相似而周君自言得之江东印章题跋具可徴其为李本何疑哉洪武四年嵗在辛亥冬十月癸巳睂山苏伯衡识【苏平仲集】学书家视兰亭犹学道者之于语孟羲献余书非不佳惟此得其自然而兼具众美譬之徳盛仁熟而动容周旋中礼者非勉强求工者所及也此卷刘防孟诸公鉴定以为定武旧本初见未觉其妙久玩之令人有悟入处眞可宝也哉【逊志斋集】
　　姜尧章所记定武兰亭五字或损或不损偏旁结搆与在明秘藏本不必尽合然一展阅间纸色搨法知为北宋时物无疑也恱生堂一百十七刻以修城为甲而定武诸本次之古懿永兴宣城又次之在明其自保爱故当不出此数种也【弇州续藁】
　　兰亭叙六朝时已有刻石余收开皇本是隋时刻者唐文皇因见刻本遂访眞迹于越州辨才得之命汤普澈冯承素禇遂良欧阳询各摹一本原与隋时本相似不知宋代何以独称定武为欧阳询摹下眞一等羣公聚讼縁此而起以至防画波撇之间各加辨证又有五字损本七字损本及防字首行有阙有全纷纷同异如王顺伯尤延之軰而吴兴踵之为十三跋十七跋独尊定武不知右军肯防头否也【容台集】
　　晋王羲之告誓文
　　王羲之告誓文今之所传即其藁本不具年月日朔其眞本云维永和十年三月癸卯朔九日辛亥而书亦眞小开元初润州江宁县瓦官寺修讲堂匠人于鸱吻内竹筒中得之与一沙门至八年县丞李延业求得之上岐王岐王以献便留内不出或云其后却借岐王十二年王家失火图书悉为灰烬此书亦焚矣【国史纂异】逸少为王述所困自誓去官超然于事物之外尝自言吾当卒以乐死然欲一游岷岭勤勤如此而至死不果乃知山水游放之乐自是人生难必之事况于市朝眷恋之徒而出山林独徃之言固已疎矣【东坡集】
　　告誓文今入晋书传中昔逸少为王懐祖徼也当时以不能堪防摘细事遂脱帻自投朝廷以其誓苦故不强以官开元中此书得于润州瓦官讲堂防尾其书一字为数体一体别成防画不可一槩求之实天下奇作李延业献之岐王十二年岐王宅焚则宜世不得传今碑字刻画过于严重无复前法似是唐妙手搨摸以传陶景论书谓逸少自吴兴前书犹未为称凡厥好迹皆是永和十许年中自失郡告归不仕后略不复自书然告誓文当时已出知鸱尾得者别本也贞观书目已列告誓文武平尝见于小函同乐毅论黄庭经共藏便知此本不一传摹相承不能辨其真赝也【广川书跋】
　　晋王羲之十七帖
　　逸少谓吾书比钟繇当抗衡比张芝草犹当鴈行后世论者或异其说至唐然后无异辞信其书出钟张右也庾肩吾以芝为工夫第一繇天然苐一而逸少工夫不及张天然过之天然不及钟工夫过之然尝考之芝临池学书池水尽黒繇卧画穿被于工夫至尽不可谓繇工夫特后于逸少也今观其书卓荦天成者盖逸少所能其谓积学而至者恐不得笔力妙处观十七帖者当以是求之【广川书跋】
　　右王逸少十七帖乃先唐石刻本今世间有二其一于卷尾有勅字及禇遂良解如意挍定者人家或得之其一即此本也洛阳李邯郸家所蓄旧本颇与此相近其余世传别本盖南唐后主煜得唐贺知章临写本勒石寘澄心堂者而本朝侍书王着又将勒石势殊疎拙又有一版本亦似南唐刻者第叙次顚舛文为十七帖而误目为十八帖摹刻亦痩弱失眞独勅字本及此防本乃先唐所刻右军笔法具存世殊艰得诚可喜也按张彦逺法书要録与余所着法帖刊误论此帖本末颇完今并列于左方云政和二年五月初吉黄伯思书【东观余论】
　　逸少书自六朝以降一人而已故歴代寳之以为大训唐太宗殊加爱重至为亲作传绍兴天子尤喜之以千金易一字眞迹遂多又为书其传千载之下何其幸也此十七帖乃江南李氏墨本字不失眞形范髙古思贤宜珍藏之【松隐集】
　　官本法帖号为佳玩然其眞伪已混殽矣如刘次庄有能书名其所刻本亦有中分一字半居前行之厎半处后行之顚者极为可笑唯此十七帖相传眞的当时虽已入官帖卷中而元本故在人间得不殽乱此本马荘甫所摹刻也玩其笔意从容衍裕而气象超然不与法缚不求法脱眞所谓一一从自已胷襟流出者窃意书家者流虽知其美而未必知其所以美也书词问讯蜀道山川人物屋宇图画至纤至悉盖深有意于游览而竟不遂岂所谓不朽之盛事信难偶邪因念顷年庐阜终更诸公议遣使蜀而孝庙记怜不欲使之逺去议乃中寝然东留讫无补报而徒失西游之便每以为恨今观此帖重以慨然又念仙游之日逺无复有意于人世也熹记【朱子文集】
　　唐贞观元年诏京官职事五品以上子嗜书者二十四人隶文馆习书出禁中法书以授之寻又置搨书三人此馆本之始也开元六年命整理御府古今工书钟王等迹得一千五百一十卷视贞观时无所増减龙朔三年装进馆内法书至九百四十九卷然则当时馆本必不止十七帖此十七帖特以世所共传而其后有勅勒充馆本故名之曰馆本十七帖耳卷尾僧权二字不完是粱之徐僧权云【黄文献公集】
　　右军十七帖因首有十七日字故名八碑共二十九帖中间多与淳化法大同小异佐家藏者是木版絶妙但不能考其所从来宣徳中佐见大理寺丞苏州仰瞻所藏石本后有唐文皇押字疑其为馆本也宋黄长睿云右军草书十七帖最为可师此书中龙也佐识【格古要论补】
　　右十七帖不全石刻在关中近时蒋侍御伯宣亦刻石于吴下顾不若此刻犹存拙意也黄伯思亟称此帖为书中龙盖妙在行欵耳此本行欵当为模勒者展促亦失之矣昔唐太宗购二王书右军书有三千余纸取其迹以类相从率一丈二尺为卷此帖亦一丈二尺凡百七行九百二十三字余收有淳熙修内司帖一卷行欵正同后复得赵松雪对临墨迹皆神采焕然可寳也徃时周府东书堂晋府寳贤堂各用入刻皆不复知此矣漫记于此【陆深俨山集】
　　晋王羲之借船帖
