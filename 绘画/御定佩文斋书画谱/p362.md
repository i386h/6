<!-- { "loadSidebar": true } -->
　　是卷雪景山头皆衬金着色法度森整而笔墨清润极为精工心知为唐人之作而卒未能定其名氏旧有籖题小李将军纸最古而字问草率因未之信予购得之京师间示知画者以为当出王摩诘予家所有王维雪溪图并小幅鳯舟图与此皆不类又曽见辋川图与髙士奕棋小幅惟奕图用笔与此同因题为王摩诘而禠去旧籖见者同声以为摩诘无疑闲居以来校勘颇勤遂定为李升出峡图云升唐末成都人也初得法于李思训思训时号大李将军其子昭道号小李将军皆唐宗室至升画与昭道并誉故亦名小李将军载在宣和画谱者论序如此乃知前人题识虽小亦未易轻也又按画谱记御府所藏升画五十有二出峡图在焉流传数百载而完好如新意必经好事之手或有神物呵防以至于予大抵法书名画所贵收藏茍存宪古艺游之意其于检心蓄徳未为无助彼徒以为文具玩物则丧志之戒攸在吾子孙其念之宣和书画谱皆出蔡京之手其识鉴自系人品已难尽据至称升笔意幽闲清丽过于思训徃徃误为王右丞者殆有自来云观于是卷可以神防矣【陆俨山集】
　　五代李升潇湘烟雨图
　　李升潇湘烟雨图笔意潇洒浓淡有无含不尽之妙甲午南翰署中与王维雪霁卷同日寓目措大薄福不能并嬖毛嫱西施遂任李卷流落然去今十年无日能遣诸懐也今嵗避暑湖上骥儿嚢致二卷其一即李升烟雨图也【冯梦祯快雪堂集】
　　五代释贯休应真髙僧像卷
　　此卷相传为十六罗汉及观题揭皆初祖以后应真髙僧作者岂深于禅宗不屑果位者邪画法亦非伯时以后有也贯休之徒方能为之董其昌题【珊瑚网】
　　靣目手腕描法如春蚕吐丝衣折用玉箸篆也王子才亦叅禅有得者又跋梵隆十散圣衣纹用水荇描法气韵古澹余最喜其颂金华圣者云李日华【同上】
　　五代黄筌画雀
　　黄筌画飞鸟颈足皆展或曰飞鸟缩颈则展足缩足则展颈无两展者验之信然乃知观物不审者虽画师且不能况其大者乎君子是以务学而好问也【东坡集】
　　五代黄筌寒曝背图
　　蜀黄监所作即黄筌也笔墨老硬无少柔媚监平时所作雀竹鱼鳖龙亦皆淡色鲜华以示其巧此独为水墨枯林之下一盘跚曵尾而行若春雷已动余寒未去负朝阳以曝其背有舒缓弯跧之态其趣甚乐顷在丞相尤公家见监一笔与此无异但其色光泽水旁之草方茂盖方自水中出又非寒时其状不得不殊故观者当审其画时用意处也【李廌画品】
　　宋李成画松石
　　余家所收李成至李冠卿大扇爱之不已为天下之冠既购得之背于真州昭宣使宋用臣自舒州召还见之太息云慈圣光献太后于上温凊小次尽购李成画贴成屏风以上所好至輙玩之因吴丞相冲卿夫人入朝太皇使引辨真伪成之孙女也内以四幅拆奉上别购补之敕用臣背于内东门正与此类因语然嘱吾爱惜余亦甚珍之及得盛文肃家松石片幅如纸干挺可为隆栋枝茂凄然生隂作节处不用墨圈下一大防以通身淡墨空过乃如天成对靣皴石圆润突起至坡落笔与石脚及水中一石相平下用淡墨作水相凖乃是一碛直入水中不若世俗所效直斜落笔下更无地又无水势如飞空中使妄评之人以李成无脚盖未见真耳刘泾自以李成真笔多于是出示之乃良久曰此必成师也【米芾画史】
　　宋李成画营丘图
　　望之旧国都者畅然増重彼知求其本心者能得其未尝离者乎见之真城社者悲心更防彼知失其本心者能反其未尝丧者乎二者其于得失有辨矣而迷妄相蒙不知解时求心之本原已失当处而不知求复其初今人知重畅然者失于真见微悲心者得于疑见时其有此累邪李咸熙作营丘山水图寓象赋景得其全胜溪山萦带林屋映蔽烟云出没求其图者可以知其处也余去国十年矣官系于朝不得归每升髙东顾想在家山而神驰意到自有见闻宾想既悟而悲悼随之及观正夫所示图真得乡路矣反若不敢识者亦似失其本心者也咸熙画手妙絶今世共知之至营丘之寓于画者余独知之它人恐不能尽识也敢问主者长河千里应无断处愿借竹叶浮之上游当泛泛而下无所疑阻吾从此去矣【广川画跋】
　　宋李成画
　　王无逸聚画既多真伪相乗除余得尽为考之此画李成所出也虽其临视而别出自为一种然陵突抗立几欲乱原隰之平山谷之险皆得望而尽之故知形范既正金锡不耗剖形而出岂不莫邪似哉此知其所从来逺也子尽而求之徐察其深识之要其至处虽观三山于云外犹足见蓬莱之人而上下者邪【广川画跋】
　　宋李成晴峦萧寺图
　　宋时有无李论米元章仅见真迹二本着色者尤絶望此图为内府所收宜元章画史未之及也石角有臣李等字余藏之二十年未曽寓目兹以汤生重装潢而得之本出自文夀承归项子京自余复易于程季白季白力能守此为传世珍令营丘不朽则画苑中一叚竒事戊午夏五之望宰题【珊瑚网】
　　宋李成江山雪眺图
　　绘雪者无非在头树杪积粉堆素而已斯时清焦墨成黯淡之色觉雪意恍然一云古人最喜画雪如王摩诘林亭雪岫赵干江行初雪闗仝闗山积雪宋徽宗雪江归棹黄大痴九雪霁现在人间皆守常法惟李营丘作峦林屋皆以淡墨为之而水天空处全用粉填此其超众长而独自标竒即吾家江山雪眺变局也故当年吴功甫极珍此册价颇不赀乐卿【瑚网】
　　宋范寛山水图
　　伯乐以御求于世而所遇无非马者庖丁善刀藏之十九年知天下无全牛余于是知中立放笔时盖天地间无遗物矣拂隆施所从自来忽乎太行王屋起于前而连连若不可掩计其功当与夸娥争力吴尝夜半求之石破天惊元气淋漓谓蒲城之所过而问者不可求于冀南汉隂矣【广川画跋】
　　观中立画如齐王嗜及鸡跖必千百而后足虽不足者犹若有跖其嗜者专也故物无得移之当中立有山水之嗜者神凝智解得于心者必发于外则解衣磅礴正与山林泉石相遇虽贲育逄之失其勇矣故能揽须弥尽于一芥气振而有余无复山之相矣彼含墨咀毫受揖入趋者可执工而随其后邪世人不识真山而求画者叠石累土以自诧也岂知心放于造化鑪锤者遇物得之此其为真画者也潞国文公尝谓寛于山水为写生手余以是取之【同上】
　　宋范寛雪景
　　范寛画不可摹见真者輙能辨之刻削穷丝发而行笔坚劲铁屋石人无能及者非其天性甚寛亦不能为此也【攻媿集】
　　宋范寛画卷
　　范寛本名中立其为人简率故人以寛名之所画山皆写秦陇峻拔之势大图濶幅山势逼人真古今絶笔也子昻题【铁网珊瑚】
　　宋范寛山水卷
　　范中立画与李营丘甲乙俱在神品此卷层峦叠嶂掩映向背自有条理与宋人评逺望不离坐外者诚相合哉燕中投刺作劳归获一展阅尘襟如洗【弇州山人槀】
　　宋范寛长江万里卷
　　昔在苑西有吴太学持范中立长江图见示位置正如此卷犹心疑为裴旻之虎今见真本快心洞目之观始信鉴裁不谬史官董其昌【珊瑚网】
　　宋董源画
　　翰林沈存中笔谈云僧巨然画近视之几不成物象逺视之则晦明向背意趣皆得余得二轴于外弟杜天逹家近存中评也然巨然盖师董元此董笔也与余二轴不类乃知自昔与者皆师心而不蹈迹唐人最名善书而笔法皆祖二王离而视之观欧无虞覩顔忘柳若蹈迹者则今院体书无以复増损故曰防常之内画者谨毛而失貎乙酉十一月二十六日晁补之书【鸡肋集】
　　宋董源画卷
　　右董源画一卷卷首画古松泉石松节处作防盘错萧森树木五株可爱来者三人一人扶笻且前一抱琴随之一以篙插船将陟岸丛襍麓浓淡二人扶杖去滨水茅檐下頫视一人若手持器物者渡桥一骑驴者状畏怯仆童担右手顾其后一人牵举巨网一举小网小罩捞网中三艇泊岸下一艇钓一橛其艇负鱼登岸过芦苇中隐隐有小屋数椽作平沙无岸草木丛薄倒悬作风雨势三艘举颿坐船尾一人有快然自适意楼观髙出树杪古杉细泉云雾吞吐一人持雨盖走沙际风揭其盖力持之厓下有居室雉堞隐隐若江城者一人蓑笠而挽辂前曵后推之柏聚生泉下瀑桥渡一扶笻一骑驴者数防人离情状具层楼出山峡间林下阪杖而下者有艰难匮乏意两浦水亭一杖伛偻且登一怅而旴衡者疑皆闲老人也两岸下艇相徃来疑歌相和者茅亭泉上修竹掩映行者幅簉若闻其语笑树林髙下烟横抹之隐显有无势入平野岸絶楼阁云雾中萝下垂拂江石疑若动者渔船店泊青帘白屋雁阵纵横忽不可数疑若嘹喨山石潇洒丁香枝亚淡波倒侵微茫平逺纵笔肆意略无雕镌愈玩愈觉其精到令人忘倦浑然天造霄壌丹青盖源画无疑他人不能至也画四十余尺无所脱略众体备焉噫人之学问亦若源之画亦庶几哉【春雨集】
　　宋董源潇湘图卷
　　此卷余以丁酉六月得于长妄卷有文夀承题董北苑字失其半不知何图也既展之乃定为潇湘图盖宣和画谱所载而以选诗为境所谓洞庭张乐地潇湘帝子游耳忆余丙申持节长沙行潇湘道中蒹葭渔网汀洲丛木茅庵樵迳晴峦逺隄一一如此图令人不动歩而重作湘江之客昔人乃有以画为假山水而以山水为真画者何颠倒见也董源画世如星凤此卷尤竒古荒率僧巨然于此还丹梅道人尝其一脔者余何幸得卧游其间邪【容台集】
　　宰携示北苑一卷谛审之有二姝及鼓瑟吹笙者有渔人布网漉鱼者宰曰潇湘图也盖取洞庭张乐地潇湘帝子游二语为境耳又云余曽游潇湘道上山川竒秀大都如此而是时方见伯时潇湘卷亦复效之作一小幅今见北苑乃知伯时虽名家殊乏苍茫之气耳宋宣和谱有北苑潇湘图云【妮古録】
　　宋董源秋山行旅图
　　北苑画米南宫时止见五本余家所藏凡七本以为观止矣都门又见夏口待渡卷吴阊泊舟又见此本皆世之罕物其昌题【书画题跋记】
　　宋董源仙山楼阁图
　　河南俞氏藏董源仙山楼阁图一幅绢本浅绛色用笔最为疎逸不惟树石古雅人物生动而中间界画精妙不譲衞贤郭忠恕軰余每展玩如从山隂道上行令人应接不暇始知汤垕评源夏山图者端非虚语乃沈存中云北苑多写江南真山不为竒峭其用笔极草草近视之几不类物象逺观则景色粲然是未许其秀润也【清河书画舫】
　　宋郭忠恕摹开元按乐图
　　开元按乐图周昉画是本盖国初郭忠恕所摹中有髯者乃恕先自写真也黄某书【东观余论】
　　宋郭忠恕画
　　龙门李偃藏郭恕先寒林晩山图虽托李咸熙本自出新规胜槩风干木老沙明水静烟开雾合盖是江皋旧游使人有忧愁穷悴之叹也笔迹天放不入畦畛然气摄万山随意取之徃徃得于胜似外人以见有而索之恐不得尽也此画虽与长安寒林大小并行而各有至到处恐不能伯仲间譬若转昆仑而陵九陂不尽一级虽是未极五山然既已穷河源也【广川画跋】
　　宋郭忠恕画轴
　　郭恕先神仙也事迹见于国史史亦载能画入神品然世罕有得其画者予家藏此轴三世虽屡遭惊恐唯不失此岂神仙防持得珍玩以永世邪【松隐集】
　　宋郭忠恕画本
