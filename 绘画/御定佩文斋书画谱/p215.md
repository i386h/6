<!-- { "loadSidebar": true } -->
　　张徳新善花鸟【图绘寳鉴补遗】
　　谢大昌
　　谢大昌嘉兴人工平画【图绘寳鉴补遗】
　　白昌
　　白昌华亭人工平画【图绘寳鉴补遗】
　　李友直
　　李友直工山水【图绘寳鉴补遗】
　　李益
　　李益渭川人工画【图绘寳鉴补遗】
　　刘允文
　　刘允文广汉人工佛像【图绘寳鉴补遗】
　　陈扬　吴真　孙玠
　　陈扬吴真孙玠并工杂迹【图绘寳鉴补遗】
　　曹虚白　张咸熙　皮简
　　曹虚白张咸熙皮简并工画【图绘寳鉴补遗】
　　周弼
　　周弼字伯防汝阳诗人善墨竹【图绘寳鉴补遗】
　　赵邈龊【名画评作邈卓】
　　赵邈龊亡其名性质鲁不善修饰故人号为邈龊工画虎有伏崖啸风防掌等虎传于世【图画见闻志】
　　路衙推
　　路衙推亡其名不知何许人善画鱼体制纯古【图画见闻志】
　　鄢陵王主簿
　　鄢陵王主簿未审其名长于花鸟东坡有书所画折枝二诗其一云论画以形似见与儿童邻为诗必此诗定知非诗人诗画本一律天工与清新边鸾雀写生赵昌花神如何此两幅疎淡含精匀谁言一红解寄无边春二云痩竹如幽人幽花如处女低昂枝上雀摇荡花间雨双翎决起时众叶纷自举可怜采花蜂清蜜寄两股若人富天巧春色入豪楮悬知君能诗寄声求妙语【画继】
　　薛判官
　　薛判官不得其名浮休题其所作秋溪烟竹云深墨画竹竹明白淡墨画竹竹带烟髙堂忽尔开数幅半隐半见如自然【画继】
　　眉山老书生
　　眉山老书生作七才子入闗图人物各有意态以为赵云子之苗裔摹写物象渐密而放浪闲逺则不逮也【山谷集】
　　雍秀才
　　雍秀才不知何许人坡有咏所画草虫八物诗诗意每一物讥当时用事者一人如升髙不知回竟作拈壁枯以比介甫初来花争妍倏去无迹以比章惇今诗与画俱刋石流传于世又作画捕鱼图賛载集中【画继】
　　成子
　　成子不得其名山谷诗云成子写浯溪下笔便造极徐师川亦有成生画山水歌云成子貌古心亦古造化为工笔端取冬起雷夏造水翻手为云覆手雨【画继】
　　闾丘秀才
　　闾丘秀才江南人不记名长于画水无所宗师自成一家尝画五岳观壁凡作水先画浪头然后画水纹顷刻而成惊涛汹涌势欲掀屋【画继】
　　于氏
　　于氏不记名河东人寓阆州工佛道像兼画神【画继】
　　杭士林生
　　杭士林生作江湖景芦鴈水禽气格清絶南唐无此画可并徐熙在艾宣张泾寳觉之右人罕得之【米芾画史】
　　王生
　　王生【佚其名】苏辙题王生画三蚕蜻蜓诗云君画三蚕意还知使者谁又云蜻蜓飞翾翾向空无所着【栾城后集】
　　张秀才
　　张秀才【佚其名】苏辙有张秀才见写陋容诗云劳君为写支离状异日长看老病初【栾城集】
　　权生
　　权生【佚其名】洪觉范有题权生所画岳麓雪晴图诗【石门文字禅】
　　胡处士
　　胡处士【佚其名】陈造题胡处士猿麞图诗云画工神品今代无祁岳一脉醉胡几年傲睨不落笔乗兴埽出赤县图今君所寳亦第一我疑神遇非有笔青林红叶晚未暝遥山逺水秋一色五猿踞石相因依两猿挂树松枝低仰睇侧顾麞善疑其二行齿如不知【陈造江湖长翁集】
　　和成忠
　　和成忠京西人宣和待诏不记名成忠其官也学李成笔墨温润【画继】
　　老麻
　　老麻闗中人熙宁间以花鸟称【画继】
　　郗七
　　郗七不知其名亦画院人退居于洛画西京大庆殿御屏皆拏云吐雾龙比宗古有笔力【画继】
　　杜孩儿
　　杜孩儿京师人在政和间其笔盛行画院众工必转求之以应宫禁之须【画继】
　　郭铁子
　　郭铁子太原榆次人学李成善锻铁作方响故号为铁子【画继】
　　老成
　　老成洺州临洺人熙丰间工杂画尤长山水其性沉静终日兀坐似不能言者笔法谨细如其为人【画继】
　　池州匠
　　池州匠作秋浦九华笔有清趣师董源【画继】
　　老侯
　　老侯泸州合江人善画猿鹿驰名两蜀兼长花果颇有生意【画继】
　　赵楼台
　　赵楼台不得其名相州人卖画中都屋宇深背隂向阳不失规矩绳墨【画继】
　　郭待诏
　　郭待诏赵州人每以界画自矜云置方卓令众工纵横画之往往不知向背尺度真所谓良工心独苦也不记名【画继】
　　鉴湖嬾民
　　鉴湖嬾民贺方回裔孙作平逺细竹潇洒可爱【孙鑛绍兴志】
　　老戴
　　老戴忘其名吴郡昆山人亦学二赵林木山水可追踪赵大亨衞松花卉谬甚与单邦显相反【吴中人物志】
　　陈秀才
　　陈秀才善传神洪适有赠传神陈秀才诗【盘山集】
　　朱处士
　　朱处士善画龙黄希旦赠诗云神龙变化在恍惚入无出有非形相僧繇笔力本通神固向人间彰厥状后之学者徒纷纭叶公虽爱宁知真泥蟠髙飞世未见寒潭黯淡闲烟云迩来偶遇朱处士绘画有名传自祖等闲逸兴忽飞腾墨池一泼壁数堵怒鳞飜鬛随手生似待时来向空举观者纷纷莫敢前直疑堂上兴风雨请君速为双睛即看拏攫凌云去【黄希旦支离子集】
　　雷殿直
　　雷殿直工画竹【画史会要】
　　阙生
　　阙生不知何许人作古木雪景梅花寒鸦冻鹊深得其意【图绘寳鉴】
　　勾处士
　　勾处士不记其名在宣和间鉴赏第一眷宠甚厚凡四方所进必令品定赐处士之号令待诏画院【画史防要】
　　任生
　　任生建康人工仕女【图绘寳鉴】
　　纲兵朱
　　纲兵朱画山水窠石【图绘寳鉴】
　　张团练
　　张团练山水人物颇清润【图绘寳鉴】
　　黄承务
　　黄承务工道释人物兼写照【图绘寳鉴】
　　彩郎中
　　彩郎中河南人工画【图绘寳鉴】
　　贺六待诏
　　贺六待诏海州胊山人家世专画观音至其身于艺尤工忽观音化为丐者求画遂得真相其名益彰【图绘寳鉴】
　　赤目张
　　赤目张善山水师夏珪【画史防要】
　　蒋太尉
　　蒋太尉善山水【画史防要】
　　尹大夫
　　尹大夫遗其名髙宗朝画院待诏善画竹【画史防要】
　　闻秀才
　　闻秀才善梅兰竹石【画史防要】
　　何阁长
　　何阁长工画鱼【画史防要】
　　杨八门司
　　杨八门司画兰石窠木【画史防要】
　　刘门司
　　刘门司以墨戏名【画史会要】
　　李苑使
　　李苑使以墨戏名【画史防要】
　　儒衣陈其姓
　　儒衣陈其姓工于画牛马鱼【石屏集】
　　寿皇御前画工
　　寿皇御前画工写曽海野喜容带牡丹一枝寿皇命徐本中作賛云一枝国艳两鬓东风【贵耳录】
　　杨日言
　　杨日言字询臣开封人喜经史于小笔尤得其趣写貌益精神考识之拔擢为左右写古昔君臣贤哲绘像钦圣宪肃及建中靖国追写钦慈皇太后俨然如生作山林泉石人物荒逺萧散气韵髙迈官至中亮大夫晋州观察使致仕赐昭化军节度使諡庄简【宣和画谱】
　　童贯
　　童贯【宣和画谱云字道辅京师人】性巧媚给事宫掖徽宗立置金局于杭贯以供奉官主之政和元年进检校太尉为陜西河东河北宣抚使领枢密院事进太尉泾国公【宋史宦者】贯父湜雅好藏书画一时名手如易元吉郭熙崔白崔慤辈往往资给于家贯侍其父游戏作山林泉石命思潇洒笔简意足【宣和画谱】
　　刘瑗
　　刘瑗字伯玉京师人父有方性喜书画家藏万卷故能考覈真伪论辨古今亦能放笔作云林泉石颇复潇洒官至通侍大夫武胜军承宣使赠少师諡忠简【宣和画谱】
　　梁揆
　　梁揆字仲叔京师人以防入仕喜刻雕及绘事花竹人物一一能之任左武大夫达州防御使直睿思殿【宣和画谱】
　　罗存
　　罗存字仲通开封人喜作小笔烟涛雪浪扁舟翻舞咫尺天际坡岸髙下人骑出没披图便如登髙逺望悠然与鱼鸟相往还任武徳大夫文州团练使殿中省尚食局奉御【宣和画谱】
　　冯觐
　　冯觐字御卿开封人少妙丹青作江山四时隂晴旦暮烟云缥缈之状至于林樾楼观颇极精妙任武翼大夫永泰陵都监【宣和画谱】
　　贾祥
　　贾祥字存中开封人丹青颇极其妙保和殿新成其屏当画龙水诸画史皆不当意上命祥笔之作竹石草木鸟兽楼观皆工官至通侍大夫保康军节度观察使赠少师諡忠良【宣和画谱】
　　乐士宣
　　乐士宣字徳臣祥符人莅职东太一宫留心冲漠一意于诗书画花鸟得生意晚年尤工水墨屡以画上进实为北省絶艺也官至防州观察使赠少保【宣和画谱】
　　李正臣
　　李正臣字端彦写花竹禽鸟颇有生意翔集羣啅各尽其态作丛棘疎梅有水边篱落之趣官止文思使【宣和画谱】
　　李仲宣
　　李仲宣字象贤始专于窠木后喜画鸟雀当时画工亦叹服之官至内侍省供奉官【宣和画谱】
　　任源
　　任源字道源自号真常子政宣宦者死于绍兴间作枯木怪石又作小景麤可观【画继】
　　魏观察
　　魏观察宣政宦寺善墨竹【图绘寳鉴】
　　王介
　　王介号黙庵庆元间内官太尉善作人物山水似马逺夏珪亦能梅兰【画史防要】
　　赵广
　　赵广合肥人本李伯时家小史伯时作画每使侍左右久之遂善画尤工作马几能乱真建炎中陷贼贼闻其善画使图所掳妇人广毅然辞以不能画胁以白刃不从遂断右手拇指遣去而广平生实用左手乱定惟画观音大士而已又数年乃死今士大夫所藏伯时观音多广笔也【陆游老学庵笔记】
　　赵大亨　衞松
　　赵大亨【图绘寳鉴云时人以其肥伟目为赵大汉自耻其俗因就名大亨】衞松赵伯驹伯骕之皁隶也两人供其画事多获遗藁且熟其用意傅色每仿千里晞逺图写皆多乱真世传大亨之迹多青緑山水神仙故实【画史防要】
　　赵元昊
　　赵元昊夏州人【见书家传】性雄毅多大略善绘画【宋史本传】
　　甘风子
　　甘风子闗右人阳狂垢汚恃酒好骂落泊于防市间酒酣耳热大叫索纸以细笔作人物头面动以十数然后放笔如草书法以就全体顷刻而成妙合自然多画列仙之流题诗其后观既毕往往毁裂而去好事者藏匿仅存一二豪富求之唾骂不与或经年不落一笔故流传于世者极少【画继】
　　三朶花
　　三朶花房州人许安世通判其州以书遗坡谓吾州有异人尝戴三朶花莫知其姓名郡人因以三朶花名之能作诗皆神仙意又能自写真坡作诗曰画图要识先生面试问房陵好事家【画继】
　　回喑者
　　回喑者貌寝而明目常卧于江州景徳寺之庑下喜饮酒而不能言有所言必以书自达俄告人曰为尔画此壁可乎则许诺初若不经意卷纸濡墨立语间而画已就自此不复见矣【孔武仲清江集】
　　葛长庚
　　葛长庚字白叟福之闽清人【见书家】弃家游海上号海琼子至雷州继白氏改姓白名玉蟾字以阅又字象甫号海南又号琼山道人蠙庵武夷散人神霄散吏紫清真人兼善篆隶尤妙梅竹而不轻作间自写其容数笔立就工画者不能及【彭耜海琼玉蟾先生事实】
　　危道人
　　危道人不知其名住麻姑山盖有道者工画鱼【图绘寳鉴】
