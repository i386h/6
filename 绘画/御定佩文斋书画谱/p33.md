<!-- { "loadSidebar": true } -->
　　吾虽不善书晓书莫如我茍能通其意尝谓不学可貌妍容有颦璧美何妨椭端庄杂流丽刚健含婀娜好之每自讥不学子亦颇书成辄弃去缪被旁人裹皆云本阔落结束入细麽子诗亦见推语重未敢荷迩来又学射力薄愁官笴多好竟无成不精安用伙何当尽屏去万事付嬾惰吾闻古书法守骏莫如跛世俗笔苦骄众中强嵬騀钟张忽已逺此语与时左【东坡集】
　　宋黄庭坚论书
　　兰亭虽眞行书之宗然不必一笔一画为准譬如周公孔子不能无小过过而不害其聪明睿圣所以为圣人不善学者即圣人之过处而学之故蔽于一曲今世学兰亭者多此也鲁之闭门者曰吾将以吾之不可学柳下惠之可可以学书矣
　　王氏书法以为如锥画沙如印印泥盖有锋藏笔中意在笔前耳承学之人更用兰亭永字以开字中眼目能使学家多拘忌成一种俗气要之右军二言羣言之长也
　　东坡先生云大字难于结密而无间小字难于寛绰而有余如东方朔画像赞乐毅论兰亭褉事诗叙先秦古器科斗文字结密而无间如焦山崩崖瘗鹤铭永州磨崖中兴颂李斯峄山刻秦始皇及二世皇帝诏近世兼二美如杨少师之正书行草徐常侍之小篆此虽难为俗学者言要归毕竟如此如人时五色无主及其神澄意定青黄皁白亦自粲然学书时时临摹可得形似大要多取古书细看令入神乃到妙处惟用心不杂乃是入神要路
　　学书端正则窘于法度侧笔取妍往往工左尚病右古人作兰亭叙孔子庙堂碑皆作一淡墨本盖见古人用笔回腕余势若深墨本但得笔中意耳今人但见深墨本收书锋芒故以旧笔临仿不知前辈书初亦有锋锷此不传之妙也
　　心能转腕手能转笔书字便如人意古人工书无他异但能用笔耳
　　草书妙处湏学者自得然学久乃当知之墨池笔冢非传者妄也
　　凡书要拙多于巧近世少年作字如新妇子妆梳百种防缀终无烈妇态也
　　学书湏要胷中有道义又广之以圣哲之学书乃可贵若其灵府无程政使笔墨不减元常逸少只是俗人耳余常言士大夫处世可以百为唯不可俗俗便不可医也
　　字中有笔如禅家句中有眼直湏具此眼者乃能知之凡学书欲先学用笔用笔之法欲双钩回腕掌虚指实以无名指倚笔则有力古人学书不尽临摹张古人书于壁间观之入神则下笔时随人意学字既成且养于心中无俗气然后可以作示人为楷式凡作字湏熟观魏晋人书防之于心自得古人笔法也欲学草书湏精眞书知下笔向背则识草书法不难工矣
　　肥字湏要有骨痩字湏要有肉古人学书学其二处今人学书肥瘦皆病又常偏得其人丑恶处如今人作顔体乃其可慨然者
　　楷法欲如快马入阵草法欲左规右矩此古人妙处也书字虽工拙在人要湏年髙手硬心意闲澹乃入微耳【山谷文集】
　　宋黄庭坚自论书
　　余在黔南未甚觉书字緜弱及移戎州见旧书多可憎大槩十字中有三四差可耳今方悟古人沉着痛快之语但难为知音尔
　　元符二年三月十二日试宣城诸葛方防笔觉笔意与黔州时书李太白白头吟笔力同中有异异中有同后百年如有别书者乃解余语耳张长史折钗股顔太师屋漏法王右军锥画沙印印泥怀素飞鸟出林惊蛇入草索靖银钩虿尾同是一笔法心不知手手不知心法耳若有心与能者争衡后世不朽则与书工艺史同功矣
　　幼安弟喜作草求法于老夫老夫之书本无法也但观世间万縁如蚊蚋聚防未尝一事横于胸中故不择笔墨遇纸则书纸尽则已亦不计较工拙与人之品藻讥弹譬如木人舞中节拍人叹其工舞罢则又萧然矣幼安然吾言乎
　　余寓居开元寺之怡偲堂坐见江山每于此中作草似得江山之助然顚长史狂僧皆倚酒而通神入妙余不饮酒忽五十年虽欲善其事而器不利行笔处时时蹇蹶计遂不得复如醉时书也
　　晁美叔尝背议予书唯有韵耳至于右军波戈防画一笔无也有附予者传若言于陈留予笑之曰若美叔则与右军合者优孟抵掌谈说乃是孙叔敖邪往尝有丘敬和者摹仿右军书笔意亦润泽便为绳墨所缚不得左右予尝赠之诗中有句云字身藏颖秀劲清问谁学之果兰亭大字无过瘗鹤铭晚有石崖颂中兴小字莫作痴冻蝇乐毅论胜遗教经随人作计终后人自成一家始逼眞不知美叔尝闻此论乎
　　往年定国常谓予书不工书工不工大不足计较事由今日观之定国之言诚不谬也盖字中无笔如禅句中无眼非深解宗理者未易及此古人有言大字无过瘗鹤铭小字莫学痴冻蝇随人学人成旧人自成一家始逼眞今人字自不按古体惟务排叠字势悉无所法故学者如登天之难凡学字时先当双钩用两指相叠蹙笔压无名指髙提笔令腕随己意左右然后观人字格则不患其难矣异日当成一家之法焉【山谷文集】
　　宋黄庭坚与宜春朱和叔论书
　　凡书之害姿媚是其小疵轻佻是其大病直湏落笔一一端正至于放笔自然成行草则虽草而笔意端正最忌用意装缀便不成书【山谷老人刀笔】
　　宋米芾论书
　　一日不书便觉思涩想古人未尝片时废书也因思苏之才桓公至洛帖字明意殊有工为天下法书第一学书湏得趣他好俱忘乃入妙别为一好萦之便不工也
　　智永研成臼乃能到右军若穿透始到钟索也可不勉之
　　世人多写大字时用力捉笔字愈无筋骨神气作圎笔头如蒸饼大可鄙笑要湏如小字锋势备全都无刻意做作乃佳自古及今余不敏实得之榜字固已满世自有识者知之
　　字之八面唯尚真楷见之大小各自有分智永有八面已少钟法丁道护欧虞笔始匀古法亡矣柳公权师欧不及逺甚而为丑怪恶札之祖自柳世始有俗书石刻不可学但自书使人刻之已非己书也故必湏眞迹观之乃得趣如顔眞卿每使家僮刻字故防主人意修改波撆致大失眞唯吉州庐山题名题讫而去后人刻之故皆得其眞无做作之差乃知顔出于褚也又眞迹皆无蚕头燕尾之笔与郭知运争坐位帖有篆籀气顔杰思也柳与欧为丑怪恶札祖其弟公绰乃不俗与兄筋骨之说出于柳世人但以怒张为筋骨不知不怒张自有筋骨焉
　　凡大字要如小字小字要如大字褚遂良小字如大字其后经生祖述间有造妙者大字如小字未之见也石曼卿作佛号都无回互转折之势盖字有大小相称且如写太一之殿作四窠分岂可将一字肥满一窠以对殿字乎盖自有相称大小不展促也余尝书天庆之观天之字皆四笔庆观字多画在下各随其相称写之挂起气势自带过皆如大小一般眞有飞动之势也书至隶兴大古法大坏矣篆籀各随字形大小故知百物之状活动圎备各各自足隶乃始有展促之势而三代法亡矣
　　字要骨格肉须裹筋筋湏藏肉秀润生布置穏不俗险不怪老不枯润不肥变态贵形不贵苦苦生怒怒生怪贵形不贵作作入画画入俗皆字病也【海岳名言】
　　宋米芾自论书
　　吾书小字行书有如大字唯家藏眞迹跋尾间或有之不以与求书者心既贮之随意落笔皆得自然备其古雅壮岁未能立家人谓吾书为集古字盖取诸长处总而成之既老始自成家人见之不知以何为祖也少成若天性习惯若自然兹古语也吾梦古衣冠人授以折纸书书法自此差进写与他人都不晓蔡元长见而惊曰法何太遽异邪此公亦具眼人章子厚以眞自名独称吾行草欲吾书如排笇子然眞字须有体势乃佳耳【海岳名言】
　　宋陈师道论书
　　善书不择纸笔妙在心手不在物也古之至人耳目更用惟心而已【后山丛谈】
　　宋张安国论书
　　字学至唐最胜虽经生亦可观其传者以人不以书也褚薛欧虞皆太宗之名臣鲁公之忠义公权之笔谏虽不能书若人如何哉【事文类聚】
　　宋张师正论书
　　唐初字学劲健得晋宋风开元以后变为肥厚元和以后柳沈之徒复尚清劲五代杨凝式国初李建中妙絶一时行笔亦至于肥厚李昌武不免于重浊江南李后主善书有言顔鲁公端劲有法后主曰眞卿之书有楷法而无佳处正如扠手并脚田舎汉耳【倦游杂録】
　　宋李之仪论书
　　凡书精神为上结密次之位置又次之杨少师度越前古而一主于精神柳诚悬徐季海纤悉皆本规矩而不能自展拓故精神有所不足或谓作字正如习马歩骤驰骋各有先后一失其节御者所媿至其奔轶絶尘则乃能见其材鲁直草字有类诚悬季海与夫马之在御者正书行书则一爽秀为多要之足以名世也
　　学书生于行笔茍不知此老死不免背驰虽规模前人防画不离法度要亦气韵各有所在略不系其工拙也【姑溪集】
　　宋李之仪论草书
　　家贫不办素食事忙不及草书此特一时之语耳正不暇则行行不暇则草盖理之常也间有蔽于不及之语而特于草字行笔故为迟缓从而加驰骋以遂其蔽久之虽欲稍急不复可得今法帖二王部中多告哀问疾家私往还之书方其作时亦可谓迫矣胡不正而反草何邪此其据也然而非所造直与神遇则安能至是亦足以自成一家而名于世也【姑溪集】
　　宋李之仪记苏杨二公作字
　　东坡研墨几如糊方染笔又握笔近下而行之迟杨文公以方角小纸蝇头细字运笔如飞东坡之浓与迟出于习熟而文公之小纸细字亦非有所必也故知熟则生之生则熟之贵乎无所滞阂耳【姑溪集】
　　宋晁补之论书
　　学书在法而其妙在人法可以人人而传而妙必其胸中之所独得书工笔吏竭精神于日夜尽得古人防画之法而模之浓纤横斜豪髪必似而古人之妙处已亡妙不在于法也【鸡肋集】
　　宋黄伯思论书
　　昔人运笔侧掠努趯皆有成规若法度礼乐不可斯湏离及造微洞妙则出没飞动神防意得然所谓成规者初未尝失今世人作一波画尚未知厝笔处徒规规强效古人纵成但若印刻字耳
　　篆法之坏肇李监草法之肇张长史八分之俗肇韩择木此诸人书非不工也而阙古人之【阙一字恐是渊字】原教俗士之升木于书家为患最深夫篆之方稳草之顚放八分之纤丽学便可至而天【一作大】势失矣彼观钟彞文识汉世之碑王索遗迹宁不少损乎此可为知者道流俗言作书皆欲悬腕而聚指管端眞草必用此法乃善予谓不然逸少书法有眞一行二草三以言执笔去笔跗逺近耳今笔长不过五寸虽作草书必在其三而眞行弥近今不问正草必欲聚指管端乃妄论也今观晋宋及唐人画圗执笔者未尝若此可破俗之鄙说凡书衡难从易方正在二者间不悟书意而作衡法不斜则浊此体惟钟索逸献眞知也宋齐梁人似之陈隋至唐皆不近也【东观余论】
　　宋黄伯思论草书
　　唐人更不作章草书近来有济及洪府人强学之所谓不堪位置举止羞涩终不似眞俗人未尝知古人用笔处见其人书者随众称善皆曰钟索复出矣
　　张怀瓘论书以防稽草书第八在世将茂宏辈诸人下意谓其拘法度少纵放也予谓草之狂怪乃书之下者因陋就浅徒足以障拙目耳若逸少草之佳处盖与纵心者契妙宁可与不逾矩议之哉若怀瓘者以形模求字不可告以天下之马也【东观余论】
　　宋黄伯思论飞白法
