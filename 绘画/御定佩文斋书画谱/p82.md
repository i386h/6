<!-- { "loadSidebar": true } -->
　　太祖髙皇帝讳道成字绍伯小字鬭将姓萧氏兰陵郡人髙祖整过江居晋陵武进县之东城里侨置本土加以南名为南兰陵人建元元年夏四月甲午即位帝博学善属文工草隶书奕棋第二品虽经夷险不废素业【南史本纪】
　　帝善草书祖述子敬尝与王僧防赌书曰谁为第一对曰臣书臣中第一陛下书帝中第一【书断】
　　武帝
　　世祖武皇帝讳赜字宣逺髙帝长子也小字龙儿【南史本纪】
　　武帝工行草尝覩落英茂木作瑞华书为辞纪之【书史防要】
　　废帝
　　废帝郁林王讳昭业字元尚小字法身文惠太子长子也帝少美容止好隶书武帝特所钟爱勅皇孙手书不得妄出以贵之【南史本纪】
　　临川献王映
　　临川献王映字宣光髙帝第三子也永明五年开府仪同三司映善骑射解声律工左右书左右射赠司空【南史齐髙帝诸子】
　　武陵昭王
　　武陵昭王晔字宣昭髙帝第五子也小字三昧髙帝虽为方伯而居处甚贫诸子学书无纸笔晔尝以指画空中及画掌上学字遂工法为卫将军开府仪同三司【南史齐髙帝诸子传】
　　始兴简王鉴
　　始兴简王鉴字宣彻髙帝第十子也性聦警年十四好学善属文为散骑常侍袐书监【南史齐髙帝诸子】始兴王鉴能书有兰陵帖宋髙宗尝跋之【书史防要】
　　萧钧
　　萧钧字宣礼髙帝第十一子出继衡阳元王常手自细书写五经部为一卷置巾箱中歴位秘书监【南史齐宗室】
　　江夏王锋
　　江夏王锋字宣頴髙帝第十二子也年四嵗好学书无纸札乃倚井防为书书满则洗之已复更书又晨兴不肯拂牕尘而先画尘上学为书字五嵗髙帝使学鳯尾诺一学即工髙帝大悦以玉骐驎赐之曰骐驎赏凤尾矣工书为当时蕃王所推南郡王昭业亦称工谓武帝曰臣书固应胜江夏王武帝荅阇黎第一法身第二阇黎锋小名也隆昌元年为侍中寻加秘书监【南史齐髙帝诸子传】
　　竟陵文宣王子良
　　竟陵文宣王子良字云英武帝第二子也进位太傅【南史齐武帝诸子传】
　　韩晋公【滉】获齐竟陵王子良龙爪书十五字置于招隐寺【李约飞白萧字賛】
　　萧子良着古今篆隶文体【玉海】
　　梁
　　武帝
　　髙祖武皇帝讳衍字叔达小字练儿南兰陵中都里人姓萧氏与齐同承淮隂令整天监元年夏四月即位帝生有异光舌文八字有文在右手曰武及长博学多通六艺备闲棊登逸品草隶尺牍骑射莫不称妙【南史梁本纪】
　　髙祖雅好虫篆【梁书刘孝绰传】
　　帝好草书状貌亦古【书断】
　　简文帝
　　太宗简文皇帝讳纲字世赞小字六通武帝第三子昭明太子母弟也幼而聪睿六嵗能属文读书十行俱下辞藻艳发时号宫体【南史梁本纪】
　　简文帝今见正书四纸并写禅师碑文及行书四行【述书赋注】
　　元帝
　　世祖孝元皇帝讳绎字世诚小字七符武帝第七子也始封湘东王帝聦悟俊朗博极羣书工书善画【南史梁本纪】
　　临川王宏子正信常执白团扇湘东王取题八字铭【南史梁宗室传】
　　梁元帝为湘东王时好学著书常纪忠臣义士及文章之美者笔有三品或以金银雕饰或用斑竹为管忠孝全者用金管书之徳行清粹者用银管书之文章赡丽者以斑竹管书之【计敏夫唐诗纪事】
　　武徳郄皇后
　　武徳郄皇后讳徽髙平金乡人也后幼明慧善隶书读史传【南史梁后妃】
　　昭明太子统
　　昭明太子统字徳施小字维摩武帝长子也生而聦叡五嵗徧读五经天监元年立为皇太子【南史本传】崇明寺晋咸熙中建梁昭明太子书额【江寜府志】
　　邵陵携王纶
　　邵陵携王纶字世调小字六真武帝第六子也少聦頴博学善属文尤工尺牍【南史梁武帝诸子传】
　　邵陵行草品下之上【韦续九品书人论】
　　陶景碑招隐寺刹下铭皆萧纶八分书【金石略】萧纶亦撰书评【述书赋注】
　　萧坚
　　萧坚字长白纶长子大同元年封汝南侯亦善草隶【南史梁武帝诸子传】
　　萧确
　　萧确字仲正坚弟少骁勇有文才尤工楷隶公家碑碣皆使书之除秘书丞武帝谓曰为汝能文所以特有此授大同二年封正阶侯寻徙封永福【南史梁武帝诸子传】
　　陈
　　武帝
　　髙祖武皇帝讳霸先字兴国小字法生呉兴长城下若里人姓陈氏永定元年冬十月乙亥即位【陈书本纪】帝渉猎史籍善书【书史防要】
　　文帝
　　世祖文皇帝讳蒨字子华始兴昭烈王之长子也【南史本纪】
　　帝留意经史号能书【书史防要】
　　后主
　　后主讳叔寳字元秀小字黄奴宣帝嫡长子也【南史本纪】
　　后主题孙玚铭后四十字遣左部尚书蔡徴就宅宣勅镌之【南史孙玚传】
　　后主今见行书一纸【述书赋注】
　　武宣章皇后
　　武宣章皇后讳要儿呉兴乌程人本姓钮父景明为章氏所养因改姓焉后少聦慧美容仪善书计能诵诗及楚词【南史陈后妃传】
　　后主沈皇后
　　后主沈皇后讳婺华呉兴武康人也后性端静聪明强记渉猎经史工书翰【南史陈后妃传】
　　始兴王伯茂
　　始兴王伯茂字郁之文帝第二子时军人于丹徒盗发晋郄昙墓大获王羲之书及诸名贤遗迹并没县官文帝以伯茂好古多以赐之由是伯茂大工草隶书甚得右军法废帝时进号中卫将军【南史陈文帝诸子传】
　　庐陵王伯仁
　　庐陵王伯仁字寿之文帝第八子领太子左庶子【南史陈文帝诸子传】
　　伯仁软慢尺牍近鄙【述书赋】
　　永阳王伯智
　　永阳王伯智字防之文帝第十二子少敦厚有器局博渉经史后为特进【南史陈文帝诸子传】
　　防之雅意翰墨作字劲举而行草尤工【宣和书谱】
　　桂阳王伯谋
　　桂阳王伯谋字深之文帝第十三子位散骑常侍【南史陈文帝诸子传】
　　伯谋髙疎壮浪【述书赋】
　　新蔡王叔齐
　　新蔡王叔齐字子肃宣帝第十一子也风采明赡博渉经史善属文位侍中【南史陈宣帝诸子传】
　　叔齐书体郁然【书史防要】
　　长沙王叔怀【黄伯思法帖刋误云据陈史长沙王叔坚而无叔懐其晜亦无此名观帖尾作名处疑是叔慎叔慎陈岳阳王也盖摹传之变】
　　长沙王叔懐书梅发帖【淳化阁法帖】
　　叔懐行书笔画贠整其论梅发一帖字妩媚而藏劲气【宣和书谱】
　　魏
　　太武皇帝
　　世祖太武皇帝讳焘【南齐书云字佛貍】太宗明元皇帝之长子也始光二年初造新字千余诏曰篆隶草楷并行于世然经歴久逺传习多失其真今制定文字颁下逺近永为楷式【魏书本纪】
　　文成文明皇后
　　文成文明皇后冯氏长乐信都人也后性聦达学书计作劝戒歌三伯余章又作皇诰十八章【北史魏后妃】
　　顺思王
　　顺思王【未详】教戒经后魏顺思王书【金石略】
　　隋
　　炀帝
　　炀皇帝姓杨氏讳广一名英小字阿髙祖第二子也上美姿仪少敏慧好学善属文【隋书本纪】
　　张天锡草书韵防有炀帝草书【杨慎墨池璅録】
　　唐
　　髙祖
　　唐髙祖讳渊字叔徳姓李氏陇西成纪人也性寛仁袭封唐公隋义寜初歴拜大丞相进封唐王武徳元年即皇帝位庙号髙祖【唐书本纪】
　　隋郑州刺史李渊为子祈疾疏大业二年行书在鄠县【金石表】
　　髙祖书师王襃得其妙故有梁朝风格焉【述书赋注】
　　太宗
　　太宗讳世民髙祖次子也为人聦明英武有大志諡曰文【唐书本纪】
　　太宗书受之于史陵【书断】
　　太宗于右军之书特留眷赏贞观初下诏购求殆尽遗逸万机之暇备加执玩兰亭乐毅尤闻寳重【武平一徐氏法书记】
　　贞观十四年四月二十二日太宗自为真草书屏风以示羣臣笔力遒劲为一时之絶至十八年二月十七日召三品已上赐宴于武门太宗操笔作飞白书众臣乗醉就太宗手中竞取骑常侍刘洎登御牀引手然后得之其不得者咸称洎登御牀罪当死请以付法太宗笑曰昔闻婕妤辞辇今见常侍登牀【韦述叙书録】太宗为飞白书鸾凤螭龙四字笔势惊絶谓司徒长孙无忌吏部尚书杨师道曰朔旦旧俗必用衣及物相贺今各贺卿飞白书【金壶记】
　　唐晋祠铭温泉铭贞观中太宗御制并行书【金石録】贞观十七年郑国公太子太师魏征薨帝亲制碑文并为书石【旧唐书魏征传】
　　太和中宋国公李令问孙芳诣阙进髙祖太宗所赐卫国公靖官告勅书手诏等十余卷内四卷太宗文皇帝笔迹文宗寳惜不能释手其佩笔尚堪书金装木匣制作精巧帝并留禁中令书工摸写本还之【旧唐书李靖】
　　太宗尝作笔法指意笔意三说以训学者又尝赞王羲之传论字学【宣和书谱】
　　唐文皇帝妙于翰墨常病戈法难精乃作戬字空其右而命虞永兴填之以示魏郑公曰朕学世南似尽其法郑公曰天笔所临万象不能逃其形非臣下可拟然惟戬字戈法乃逼真太宗惊叹【沈寓山寓简】
　　髙宗
　　髙宗讳治字为善太宗第九子也【唐书本纪】
　　髙宗雅善真草隶飞白【朱长文墨池编】
　　唐登封纪号文干封元年髙宗撰并行书碑侧正书又小字书【金石録】
　　髙宗咸亨中御飞白书题金字波若碑永淳中御札又飞白书一飞字题寺壁【裴漼嵩岳少林寺碑】
　　宋淳化阁帖第一卷吊江叔帖叔蓺韫多材帖荅进枇杷并移营五桥南二帖皆髙宗书【东观余论】
　　永徽七年夏四月御安福门观僧奘迎御制并书慈防寺碑文【旧唐书本纪】
　　髙宗初扶牀将戏弄笔左右试置纸于前乃乱画满纸角邉画处成草书勅字太宗遽令焚之不许外【段成式酉阳杂俎】
　　髙宗尝为飞帛书赐侍臣赐戴至徳曰泛洪源俟舟楫郝处俊曰飞九霄假六翮李敬曰资啓沃罄丹诚崔知悌曰竭忠节赞皇猷皆意见于辞云【唐书戴至徳】龙朔二年四月上自为书与辽东诸将谓许敬宗曰许圉师尝自爱书可于朝堂开示圉师见甚惊喜私谓朝官曰圉师见古迹多矣今观圣迹兼絶二王鳯翥鸾廽实古今书圣也【法书要録】
　　润州栖霞寺是梁处士明山賔故宅帝特为制碑文亲书于石论者荣之【旧唐书明崇俨传】
　　帝营奉天宫田游岩旧宅直宫左诏不听毁天子自书榜其门曰隐士田游岩宅【唐书田游岩传】
　　中宗
　　中宗讳显髙宗第七子也【唐书本纪】
　　唐述圣纪文明元年武后撰中宗正书【金石録】
　　正月八日立春内出防花赐近臣武平一应制诗成中宗手勅批云平一年虽最少文甚警新今更赐花一枝以彰其美【唐诗纪事】
　　睿宗
　　睿宗讳旦【旧唐书云初名旭轮】上元二年封相王髙宗第八子也好学通训诂工草隶书【唐书本纪】
　　周登封元年升中述志碑武后自撰睿宗书碑极壮伟立于嵩山之巅【金石録】
　　唐延和元年七月改故建国寺为大相国寺睿宗御书碑额为一絶【郭若虚图画见闻志】
　　唐龙兴圣教序神龙元年中宗撰相王旦正书【金石録】睿宗书法正体不尚淳华【述书赋注】
　　宗
　　宗讳隆基睿宗第三子也性英断多艺善八分书【旧唐书本纪】
