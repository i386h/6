<!-- { "loadSidebar": true } -->
　　明方孝孺评书
　　赵子昂书如程不识将兵号令严明不使豪末出法度外故动无遗失鲜于伯机如渔阳健儿姿体充伟而少韵度康里公如鸾雏出巢神采可爱而颉颃未熟虽得其重名而赵公髙矣继三公而作者金华宋仲珩草书如天骥行中原一日千里超涧度险不动气力虽若不可踪迹而驰骤必合程度【逊志斋集】
　　明解缙续书评
　　钟繇书如公孙硕肤赤舄几几王右军如子之燕居申申夭夭智永瑶台雪鹤髙标出羣虞世南如重华在位被袗鼔琴欧阳询秋霄健翮峭壁双清禇遂良披沙拣金薛少保寒机夜织顔眞卿五丁凿路栁公权一夫当闗张长史风回电驰僧懐素云行雨施李北海楼台映日花木逢春徐防稽怒猊渴骥藏棱出力坡谷言难张从申有入木七分之气吾闻之子山云米南宫竒逸超迈烟云卷舒黄山谷清员妙丽引防贯珠苏东坡丰腴恱泽緜里藏针蔡端明方正严楷土偶蒙金赵文敏神明英杰仪鳯冲霄祥云捧日康里子山雄劒倚天长虹驾海饶介之卞庄刺虎功倍力省宋克鹏抟九万湏仗扶摇宋仲珩龙驹鳯雏神采已具詹希元署书冠冕庄重俞紫芝临摹子夫擅宠杜叔循眞书清风兰雪胡子申瑚碧树颇谢琮璜揭平仲旱蛟得雨秋鴈入云【解学士集】
　　明王鏊论宋人书
　　眞西山书似草草作谛观之乃非草草者虽不全用晋人笔法而亦不出于法之外岂胸次髙故落笔便自不同邪然南渡诸公如魏鹤山李心传兄弟书亦徃徃相似岂亦习尚然邪盖苏黄笔法至是又一变云晦翁书笔势迅疾曽无意于求工也而寻其画波磔无一不合书家矩矱【震泽别集】
　　明呉寛评书
　　顔鲁公平日运笔清活员润能兼古人之长米海岳则猛厉竒伟终堕一偏之失以孔门方之眞有回路二子之别
　　朱文公论当时名书独推君谟书有典刑而谓黄米书有敧倾狂怪之势故世俗甲乙曰苏黄米蔡者非公论也沈啓南得此四书列之深合文公之意遂定曰蔡苏米黄【匏翁家藏集】
　　明祝允明书述
　　书理极乎张王钟索后人则而象之小异肤泽无复改变知其至也遹逮唐氏遵执家彞初焉微区尔我已乃浸濶歩趋宋初能者尚秉昔榘爰至中叶大换顔面虽神骨少含晋度九徃一居在其躬尚可迩来徒靡从澜倒风下违宗戾祖乃以大变千载典谟崇朝败之何暇哂之亦应太息流涕耳暨夫海濵残赵顚缪百出一二守文之外怪形盈世吾于是不能已于痛哭矣蒙古数子未足甲乙【虞巙等辈可尔枢邓与余人无足信】呉兴独振国手徧友歴代归宿晋唐良是独歩然亦不免奴书之自列门阀亦为尽善小累固尽美矣饶周之属且亦可观二宋在国初故当最胜【克昌裔】昌裔熟媚犹亚于克宋氏父子不失邯郸【濓燧】詹解鸣于朝卢【熊】周【砥】守于野【如滕公等尤多未遑繁举非弃之也】朝者乃当让野而希原干力本超更以时趋律缚耳自余彬班甚众夫则不暇二沈蜚燿墨林昌辰髙歩自任人推皆谓絶景大君宸誉遂极衮华抑在一时诚亦然耳学士功力深笃其所发越十九在朝乃亦薄有绳削之拘非其神之全也或有闲牕散笔輙入妙品人罕覩耳棘寺正书伤媚行草伤轻因成儇浮自逺大雅危帽轻衫少年毬鞠又如艳质明妆倩笑相对朱夏榜署纷纭易于驰誉【孔旸仲昭】下及廷晖养正之流烟煤塞眼悉俗工也其间太常【夏】稍近清润吏部【蒋】颇主沉雄惜乎不肯自脱孔旸掾史手耳养正吾不知也【不知当时何以得列书苑】二陈壁伤矜局登略上之亦有宜黄呉余庆昆山卫靖少自出尘趣向甚正恨不廓且老耳程氏父子篆隶擅名斯业既鲜不得不与其后左参李相颇为青冰【左賛与长沙公】李牧杨师不以书名亦有可观【昌祺文贞】洎乎近朝所称如黄翰二钱张汝弼皆松人也【松人以沈氏遗声留情豪墨迄今犹然然金玉一出而已】小钱大致亦可翰与东海人絶薫莸而艺斯鲁卫张公始者尚近前规继而幡然飘肆虽名走海宇而知音叹骇今且以人而重与黄行伎俱下非吾徒也又有张天骏者亦将婢学夫人咄哉樵防厮养丑恶臭秽忍涴齿牙恐异时或得其名失其迹妄冒误人且为赘列紫薇郎署分科木天执事左阁丝纶后先匪此能悉谈者谓任道逊姜立纲及迩日周文通宜攀詹沈盖亦依稀若徐武功刘西台吴文定李太仆咸为近士瞻望【吴公不负书名故非当家爱人及乌贵在起雅去俗斯亦牵笔勿讶不伦】徐刘与吴并马刑部萧黄门【愈显】亦皆师模宋元之撰而已【徐仿米刘赵吴苏马亦米萧自成状而近彦修】于中刘无一笔失歩亦可嘅舍文武而攀成康也太仆资力故髙乃特违众既逺羣从【宋人】并去根源或从孙枝翻出已性离立筋骨别安眉目盖其所发奴书之论乃其胸懐自熹者也【王氏法书苑】
　　明杨愼评书
　　虞文靖公曰大徳延祐之间称善书者必归巴西渔阳吴兴巴西谓邓文原渔阳谓鲜于枢吴兴谓赵子昂也以二人先于赵者以齿序耳邓书太枯鲜于太俗岂能及子昂万一邪文靖他日又曰魏晋以来善书者未尝不通六书之义吴兴赵公之书冠天下以其深究六书也此评始为的论【墨池琐録】
　　明何良俊评书
　　宋时惟蔡忠惠米南宫用晋法亦只是具体而微至元时有赵集贤出始尽右军之妙而得晋人之正脉故世之评其书者以为上下五百年纵横一万里举无此书【四友斋丛説】
　　明王世贞论呉中书
　　天下法书归吾呉而祝京兆允明为最文待诏徴明王贡士宠次之京兆少师楷法自元常二王永师秘监率更河南呉兴行草则大令永师河南狂素顚旭北海眉山豫章襄阳靡不临写工絶晩节变化出入不可端倪风骨烂熳天眞纵逸直足上配呉兴他所不论也唯少传世间有拘局未化者又一种行草有俗笔为人譌写乱眞颇可厌耳待诏小楷师二王精工之甚惟少尖耳亦有作率更者少年草师懐素行笔仿苏黄米及圣教晩歳取圣教损益之加以苍老遂自成家唯絶不作草耳王正书初法虞永兴智永行书法大令最后益以遒逸巧拙互用合而成雅奕奕动人文以法胜王以韵胜不可优劣等也三君子下有陈淳道复以字行正书初从文氏欲取风韵遂成媚侧行书出杨凝式林藻老笔纵横可赏而结搆多疎亦南路之滥觞也
　　呉中诸君子余所知者王司业同祖文太史甥也正行具体而微袁提学袠行草亦是疎逸王吏部谷祥正行法赵呉兴虽老健而乏雅致文博士彭教谕嘉小楷皆足箕裘彭肉而员嘉俊而佻行草则彭有懐素孙过庭法而伤率弱临摹双钩俱是吾朝第一手陈方伯鎏正书出入钟顔而骨不胜肉行草至径尺始遒署书愈大愈胜陆少卿师道中年小楷化度麻姑清丽可爱彭年孔嘉小楷师率更精工之甚大则鲁公诚悬方整遒劲行笔睂山若逺耳许太仆初眞行草俱员熟所乏风棱周天球公瑕楷法二种一种小变宣示而肉微胜一种出入呉兴而加妩媚黄姬水淳父正书初宗虞永兴行笔本王履吉而晚节加率张贡士鳯翼小楷拟曹娥精雅有致微伤矜局王穉登百谷出入淳父公瑕而加尖峭昆山俞允文仲蔚小楷絶得褚河南法而以顔栁筋骨干之遇所合作深可嘉尚而行笔颇仿河南稍大则仿黄米而伤佻纵王逢年舜华本有笔而难用之遂不成家云间莫布政如忠行草风骨朗朗亦善署书乃子是龙小楷精工过于婉媚行草豪逸有态【艺苑巵言】明王世贞叙书家父子姓名【三代善书兄弟善书附】
　　书家父子最著者魏太傅钟繇司徒防晋右军将军王羲之尚书令献之唐率更令欧阳询兰台侍郎通宋礼部员外郎米芾敷文阁学士友仁及吾呉郡文待诏徴明博士彭学正嘉而已然不知人主有魏武陈思晋元晋明简文孝武宋文宋武齐髙齐武梁武简文唐文唐髙睿宗宗宋髙宋孝人臣则汉崔寔子瑗魏韦诞子熊晋桓温子宋张茂度子永王僧绰子俭齐王僧防子慈梁萧子云子特陈蔡景歴子徴元魏王世弼子由唐宋令文子之愻王知敬子友直徐峤之子浩史白子惟则宋钱俶子惟治苏轼子过徐林子臧元赵孟頫子雍鲜于枢子必仁揭曼硕子汯明宋濂子璲也三代以书名者杜仆射防子幽州恕恕子征南预卫太保瓘子黄门恒恒子侍郎璪洗马玠王丞相导子中书令洽洽子中书令珉郗太尉鉴子司空愔愔子北海超崔黄门潜子白马公宏宏子司徒浩卢长史谌谌子偃偃子宏殷不害子令名令名子郎中仲容兄弟善书者汉韦康韦诞张芝张昶晋卫璪卫玠谢安谢尚王恱王洽陆机陆云庾亮庾翼王徽之凝之操之献之六朝王慈王志王彬唐郑迁郑迈郑遇秦景通秦暐王维王缙张从申从义窦蒙窦臮宋苏舜元舜钦徐竞徐琛【艺苑巵言】
　　明丰道生评书
　　余游石湖与文待诏衡山翁谈书余曰翁小楷根本钟王金声玉润祝枝山顚草精于山谷锋势雄强次则陆俨山眞行规摹懐仁出入北海无愧仙手翁曰今人以书自诧者不少试卒评之余曰马孟河书如盲师批命不辨画沈鳯峰书如老觋扶鸾诘曲难识王逢元书如小儿乳臭学语未成陈鹤书如麻风丐子拥肿秽浊杨珂书如胠箧偷儿探头侧面沈仕书如夏四倚主妄骋骄狂迫而视之毕逞奴态【王氏法书苑】
　　明詹景鳯评吴中十二家书
　　原博法苏啓南法黄两公艺匪专门成章并自斐然祝希哲文徴仲王履吉文寿承分门聿起咸始家鸡晚归元宋縁饰李唐要以才则祝雄当世功则文极生平寿承骎骎防参祝歩履吉英英可企文闲盖笔精笔疎之间浮纸入纸之际一展卷而四子可坐定也若夫墨以人珍则蔡鸿渐陆幼灵匪夙运腕于登塲然而瞻先士寸楮可寳则蔡匀畅可附翰史禄之矩矱承旨孔嘉模楷坡公譬诸一解一支实乃机存自运离俗为雅公瑕百谷晚出然公瑕稳于结体百谷宛于取态借令造极并庶能品之中然大致徴仲门庑耳【詹东图集】
　　明莫云卿评书
