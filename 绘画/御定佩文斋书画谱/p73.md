<!-- { "loadSidebar": true } -->
　　画求熟外生然熟之后不能复生矣要之烂熟员熟则自有别若员熟则又能生也工不如拙然旣工矣不可复拙惟不欲求工而自出新意则虽拙亦工虽工亦拙也生与拙惟元人得之
　　学者旣已入门便拘绳墨惟吉人静女仿书童稚聊自抒其天趣辄恐人见而称说是非虽一一未肖实有名流所不能者生也拙也彼云生拙与入门更是不同盖画之元气苞孕未泄可称混沌初分第一粉本也元人用笔生用意拙有深义焉善藏其器惟恐以画名不免于当世惟松雪翁裒然冠冕任意辉煌与唐宋名家争雄不复有所顾虑耳然则其仕也未免爲絶艺所累
　　然则何取于生且拙生则无莽气故文所谓文人之笔也拙则无作气故雅所谓雅人致也
　　枯润
　　墨太枯则无气韵然必求气韵而漫羡生矣墨太润则无文理然必求文理而刻画生矣凡六法之妙当于运墨先后求之
　　取势
　　凡势欲左行者必先用意于右势欲右行者必先用意于左或上者势欲下垂或下者势欲上耸俱不可从本位迳情一往茍无根抵安可生发盖凡物皆有然者多见精思则自得
　　画水
　　木华作海赋竟或敎以水之前后左右言之遂添出数语乃知关仝有侧作泰山图非横看成侧成峰邪故身在此山不知山眞面目名语也【画引】
　　明沈颢论画
　　赵大年平逺逸家眼目剪伐町畦天然秀润从辋川叟得来然昔有评者谓得胸中千卷书更奇古则无书可以无画
　　挹之有神摸之有骨玩之有声唐人云漫漫汗汗一笔耕一草一木栖神灵恍疑画中有物物中有声此仅爲知者道吁嘉隆而后神骨且乏况声乎
　　层峦叠嶂如歌行长篇逺山疎麓如五七言絶愈简愈入永庸史渉笔拙更难藏
　　董北苑之精神在云间赵承旨之风韵在金阊已而交相非非非赵也董也非因袭之流弊流弊旣极遂有矫枉至习矫枉转爲因袭共成流弊其中机棙循迁去古愈远自立愈赢何不寻宗觅派打成冷局非北苑非承旨非云间非金阊非因袭非矫枉孤踪独响夐然自得临摹古人不在对临而在神防目意所结一尘不入似而不似不似而似不容思议
　　董源以江南眞山水爲藁本黄公望隐虞山即写虞山皴色俱肖且日囊笔砚遇云姿树态临勒不舍郭河阳至取眞云惊涌作山势尤称巧贼应知古人藁本在大块内吾心中慧眼人自能覰着又不可拨寘程派作漭荡生涯也
　　有一画史日间作画梦即入画晓复写梦境每入神遂有蝇落屏端水鸣牀上鱼堪跃水龙能破垣称性之作直操化盖縁山河大地器类羣生皆自性现其间卷舒取舍如太虚片云寒潭鴈迹而已
　　专摹一家不可与论画专好一家不可与论鉴画今人见画之简洁髙逸曰士夫画也以爲无实诣也实诣指行家法耳不知王维李成范寛米氏父子苏子瞻晁无咎李伯时軰士夫也无实诣乎行家乎【画麈】
　　明张丑论画
　　古今画流不相及处其布景用笔不必言即如傅色积墨之法后人亦不能到细检唐宋大着色画髙米水墨云山皆是数十百次积累而成故能丹碧绯映墨彩莹鉴自当穷究厎里方见良工苦心愼毋与率易防染淡妆浓抹者同类而视之也
　　云林作画惜墨如金至无一笔不从口出故能色泽腻润后人刻意摹拟虽形体略似其精神终不及也【清河书画舫】
　　御定佩文斋书画谱卷十六
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第十七卷
　　论画七【画品上】
　　南齐谢赫古画品録
　　陈姚最续画品幷序
　　唐李嗣真画后品
　　唐沙门彦悰后画録
　　唐张彦逺叙厯代能画人名
　　唐张彦逺叙师资授南北时代
　　唐张彦逺论名价品第
　　唐朱景名画録
　　宋沈括图画歌
　　宋郭若虚纪艺
　　宋郭若虚论古今优劣
　　宋郭若虚论三家山水
　　钦定四库全书
　　御定佩文斋书画谱卷十七
　　论画七【画品上】
　　南齐谢赫古画品録
　　夫画品者盖众画之优劣也图绘者莫不明劝戒着升沉千载寂寥披图可鉴虽画有六法罕能尽该而自古及今各善一节六法者何一气韵生动是也二骨法用笔是也三应物象形是也四随类赋彩是也五经营位置是也六传移模写是也惟陆探微卫协备该之矣然迹有巧拙艺无古今谨依逺近随其品第裁成序引故此所述不广其源但传出自神仙莫之闻见也
　　第一品五人
　　陆探微
　　穷理尽性事絶言象包前孕后古今独立非复激所能称赞但价重之极于上上品之外无他寄言故屈标第一等
　　曹不兴
　　不兴之迹殆莫复传惟秘阁之内一龙而已观其风骨名岂虚成
　　卫协
　　古画皆略至协始精六法之中迨为兼善虽不该备形似颇得壮气凌跨羣雄旷代絶笔
　　张墨　　荀勗
　　风范气韵极妙参神但取精灵遗其骨法若拘以体物则未见精粹若取之象外方厌膏腴可谓微妙也
　　第二品三人
　　顾骏之
　　神韵气力不逮前贤精微谨细有过往哲始变古则今赋彩制形皆创新意若包牺始更卦体史籀初改书法尝结构层楼以为画所风雨炎燠之时故不操笔天和气爽之日方乃染毫登楼去梯妻子罕见画蝉雀骏之始也宋大明中天下莫敢竞矣
　　陆绥
　　体韵遒举风彩飘然一防一拂动笔皆竒传世盖少所谓希见卷轴故为寳也
　　袁蒨
　　比方陆氏最为髙逸象人之妙亚美前贤但志守师法更无新意然和璧微玷岂贬十城之价也
　　第三品九人
　　姚昙度
　　画有逸方巧变锋出魁神皆能絶妙同流真爲雅郑兼善莫不俊拔出人意表天挺生知非学所及虽纤微长短往往失之而舆皁之中莫与为匹岂真栋梁萧艾可唐突璠璵者哉
　　顾恺之
　　格体精微笔无妄下但迹不逮意声过其实
　　毛惠逺
　　画体周赡无适弗该出入穷竒纵横逸笔力遒韵雅超迈絶伦其挥霍必也极妙至于定质块然未尽其善神及马泥滞于体颇有拙也
　　夏瞻
　　虽气力不足而精彩有余擅名逺代事非虚美
　　戴逵
　　情韵连绵风趣巧拔善图贤圣百工所范荀卫已后实为领袖及乎子颙能继其美
　　江僧寳
　　斟酌袁陆亲渐朱蓝用笔骨梗甚有师法像人之外非其所长也
　　呉暕
　　体法雅媚制置才巧擅美当年有声京洛
　　张则
　　意思横逸动笔新奇师心独见鄙于综采变巧不竭若环之无端景多触目谢题徐落云此二人后不得预焉
　　陆杲
　　体致不凡跨迈流俗时有合作往往出人防画之间动流恢服传于后者殆不盈握桂枝一芳足夲性流液之素难効其功
　　第四品五人
　　蘧道愍　　章继伯
　　并善寺壁兼长画扇人马分数豪厘不失别体之妙亦为入神
　　顾寳光
　　全法陆家事事宗禀方之袁蒨可谓小巫
　　王微　　史道硕
　　并师荀卫各体善能然王得其细史其真细而论之景为劣
　　第五品三人
　　刘瑱
　　用意绵密画体纤细而笔迹困弱形制单省其于所长妇人为最但纤细过度翻更失真然观察详审甚得姿态
　　晋明帝
　　虽略于形色颇得神气笔迹超越亦有奇观
　　刘绍祖
　　善于传写不闲其思至于雀鼠笔迹歴落往往出羣时人为之语号曰移画然述而不作非画所先
　　第六品二人
　　宗炳
　　炳明于六法迄无适善而含豪命素必有损益迹非准的意足师放
　　丁光
　　虽擅名蝉雀而笔迹轻羸非不精谨乏于生气【古画品录】
　　陈姚最续画品
　　夫丹靑妙极未易言尽虽质沿古意而文变今情立万象于胷懐传千祀于豪翰故九楼之上备表仙灵四门之墉广图贤圣云阁兴拜伏之感掖庭致聘逺之别凡斯缅邈厥迹难详今之存者或其人冥灭自非渊识博见孰究精麤摈落蹄筌方穷致理但事有否防人经盛衰或弱龄而价重或壮齿而声遒故前后相形优劣舛错至如长康之美擅髙往策矫然独歩终始无双有若神明非庸识之所能效如负日月岂末学之所能窥荀卫曹张方之蔑矣分庭抗礼未见其人谢陆声过于实良可于邑列于下品尤所未安斯乃情有抑画无善恶始信曲髙和寡非直名讴泣血谬题宁止良璞将恐畴访理絶永成沦防聊举一隅庶同三益夫调墨染翰志存精谨课兹有限应彼无方燧变墨回治防不息眼素缛意犹未尽轻重微异则妍鄙革形丝发不从则欢惨殊观加以顷来容服一月三改首尾未周俄成古拙欲臻其妙不亦难乎岂可曾未渉川遽云越海俄覩鱼鼈为察蛟龙凡厥等曹未足与言画矣陈思王云传出文士图生巧夫性尚分流事难兼善蹑方趾之迹易不知圆行之歩难遇象谷之风翔莫测吕梁之水蹈虽欲防刃理解终迷空慕落尘未全识曲若永寻河书则图在书前取譬连山则言由象着今莫不贵斯鸟迹而贱彼龙文消长相倾有自来矣故倕断其指巧不可为杖策坐忘既慙经国据梧丧偶宁足命家若恶居下流自可焚笔若冥心用舍幸从所好戏陈鄙见非谓毁誉十室难诬伫闻多识今之所载并谢赫所遗犹若文章止于两卷其中道有可采使成一家之集且古今书评髙下必诠解画无多是故备取人数既少不复区别其优劣可以意求也
　　湘东殿下【梁元帝初封湘东王】
　　右天挺命世幼禀生知学穷性表心师造化非复景行所能希渉画有六法真仙为难王于像人特尽神妙心敏手运不加防治斯乃听讼部领之隙文谈众艺之余时复遇物援豪造次惊絶足使荀卫阁笔袁陆韬翰图制虽寡声闻于外非复讨论木讷可得而称焉
　　刘璞
　　右祖之子少习门风至老笔法不渝前制体运精研亚于其父信代有其人兹名不坠矣
　　沈标
　　右虽无偏擅触类皆渉性尚铅华甚能留意虽未臻全美殊有可观
　　谢赫
　　右写貎人物不俟对看所须一览便工操笔防刷研精意在切似目想毫髪皆无遗失丽服靓妆随时变改直眉曲鬓与世事新别体细微多自赫始遂使委巷逐末皆类效颦至于气韵精灵未穷生动之致笔路纤弱不副壮雅之懐然中兴以后象人莫及
　　毛惠秀
　　右其于绘事颇为详悉太自矜持番成羸钝遒劲不及惠逺委曲有过于棱
　　萧贲
　　右雅性精密后来难尚含豪命素动必依真学不为人自娯而已虽有好事罕见其迹
　　沈粲
　　右笔迹调媚专工绮罗屛障所图颇有情趣
　　张僧繇
　　右善图塔庙超越羣工朝衣野服今古不失竒形异貌殊方夷夏实参其妙俾昼作夜未尝厌怠惟公及私手不停笔但数纪之内无须防之闲然圣贤晒曯小乏神气岂可求备于一人虽云晩出殆亚前品
　　陆肃【一本作宏肃】
　　右绥之弟早借趋庭之教未尽敦阅之勤虽复所得不多犹有名家之法方效轮扁甘苦难投
　　毛棱
　　右惠逺之子便捷有余真巧不足善于布置略不烦草若比方诸父则牀上安牀
　　嵇寳钧　　聂松
　　右二人无的师范而意兼真俗赋彩鲜丽观者恱情若辨其优劣则僧繇之亚
　　焦寳愿
　　右虽蚤游张谢而靳固不旁求造请事均盗道之法殚极斲轮遂至兼采之勤衣文树色时表新异黛施朱重轻不失虽未穷秋驾而见赏春坊输奏薄伎谬得其地今衣冠绪裔未闻好道丹青道堙良足为慨
　　袁质
