<!-- { "loadSidebar": true } -->
　　欧阳氏有石鼓三疑终则曰观其字画髙妙非史籀不能作眉山苏氏石鼓诗则曰勋劳至大不矜伐文武未逺犹忠厚又曰自从周衰更七国竟使秦人有九有登山刻石颂功烈后者无继前无偶皆云皇帝廵四国烹灭强暴救黔首合二公之词观之则石鼓为宣王时物不必多辨矣【古文苑注】
　　石鼓有説成王时又有説宣王时然其辞有似车攻甫田诗辞恐是宣王时未可知【朱子诗传遗説】
　　郑夹漈谓石鼓至唐始出于岐阳郑余庆取置翔孔庙而亡其一皇祐四年向传师求于民间得之十鼓遂足王顺伯谓五代之乱鼔复散失司马池复辇致府学其一已亡向传师搜访足之二説皆同予近见传师跋谓数内第十鼔较之文亦不类访于闾里果获一鼓字虽半缺验之书体真得其迹遂易而置之其数方备乃知第十鼓其先盖尝有伪为者至传师而真鼓始复出【程大昌云古传鼓有十中失其一皇祐间向传师得之而十鼓复足秦丞相家本有传师自跋乃云其第十鼔最小其文亦不相类寻访得之形半壊而书体是遂易去小鼓而寘其所得之鼔又不知何世好事者怅其不足而剏为一鼓以补足之也】此皆王郑之所未及岂其未尝见向跋邪郑复谓大观中鼔置之辟雍复取入保和殿经靖康之变未知其迁徙与否王则谓大观中鼓归京师诏以金填其文靖康之末保和珍异北去或传济河遇风弃之中流而存亡未知后王子充题此谓金人入汴剔取其金而弃去之至元乃辇至京师置于国学庙门之下予按胡世将资古録云崇宁中蔡京作辟雍取十鼓置讲堂后辟雍废徙置禁中则置之辟雍者蔡氏而所谓禁中即保和殿也若王郑之説未知其迁徙存亡盖当是时北方非中国所有而二公又皆南人故云然也及观之虞伯生云金人得汴梁鼓亦北徙留王宣抚宅宅后为大兴府学伯生助教成均言于时宰得置之国学大成门内则沦入济河与夫金人弃之之説皆不足信不知二公何从而得此也鼔今在北京国子监即元之旧地予官礼部时尝命工搨之字多漫灭较之宋本仅十之二三而已【金薤琳琅】
　　石鼔髙二尺广径一尺有竒其数十其文籀其辞颂天子之田元大徳十一年虞集为大都教授得之泥中始移国学大成门内言鼔者人人殊谓周宣王之鼓韩愈张懐瓘窦臮也谓文王之鼓至宣王刻诗韦应物也谓秦氏之文宋郑樵也谓宣王而疑之欧阳修也谓宣王而信之赵明诚也谓成王之鼓程大昌董逌也谓宇文周作者马子卿也鼔文剥漫宋治平中存字四百六十有五元至元中存字三百八十有六据今搨本则甲鼔字六十一乙鼓字四十七丙鼓字六十五丁鼔字四十七戊鼔字一十二已鼓字四十一庚鼔字八壬鼔字三十八癸鼓字六共三百二十五字存惟辛鼓字无存者【帝京景物略】
　　比干墓字【铜盘铭】
　　殷比干墓四字水经云朝歌县牧野比干前有石铭隶云殷大夫比干之墓今只四字复不完石公弼跋云殷比干墓四字在今卫州比干墓上世传孔子书然隶始于秦非孔子书必矣字画劲古当是汉人书【汉隶字源】比干墓在卫辉府汲县西北十五里旧府志云墓前有殷比干墓四字石断字缺世以为孔子书见旧搨本体势与周穆王吉日癸巳类虽非先圣所书谅为古笔无疑秦观以为唐人书丹铅续论以陶潜为賛曰夫子戾止爰诏作铭似又不是而实夫子者也但陶集未见其賛其先圣所篆比干墓铜盘铭开元中固已为耕者所得【薛尚功钟鼎款识言唐开元中偃师县土人耕地得此盘篆文甚竒古释文云左林右泉后冈前道万世之藏兹焉是宝张邦基墨荘漫録又云政和间求三代鼎器遣人于鳯翔府破商比干墓得铜盘径二尺余中有款识一十六字金石文字记云比干殷人必无葬鳯翔之理】此外不闻墓前有何古刻续博物志又云墓前有隶刻商大夫比干之墓七字意此汉以下之刻欤铜盘铭啸堂集古録并汝帖所摹刻者迥有不同证以三代款识秦汉碑刻则啸堂尚似而旧体亦未可必也若今所传差识左右字本尤为可笑【七修类稾】
　　孔子季札墓十字
　　延陵季子墓字世传仲尼书今入淳化官帖中其字如书简牍不类丰碑石柱上所刻也书亦少异于籀文疑当吴季子时书文宜尽从籀又夫子未尝至吴其书是非不可攷也唐人刻此十字籀字极大不知一书而传于世者大小不同何哉【广川书跋】
　　张燕公谢碑额表云孔篆吴札之坟秦存展季之垅言孔子篆者始见于此【王应麟困学纪闻】
　　延陵季子十字碑人谓孔子书其文曰呜呼有吴延陵君子之墓按古法帖止云呜呼有吴君子而已篆法敦古可信今此碑妄増延陵之墓四字除之字外三字是汉人方篆不与前六字合又且音君子字作季子汉器蜀郡洗郡字半爿正与此碑君字同盖用此法也以季字音君字显见其谬比干墓有汉人篆碑亦有此説洪氏隶释及汉隶字源辨之甚明矣【吾衍学古编】
　　京口有十字碑世传为孔子书曰呜呼有吴延陵季子之墓而季字作蜀予攷篆文皆无之得曾敀元丰中编润州类集乃曰君子之墓后湖居士李仲殊题季子庙诗亦曰溪边君子墓始悟为君字非季字也六一先生谓古以竹简书今字濶盈尺必非孔子作然古法帖有鲁司防仲尼书仅十有三字内有有吴君子之五字与此碑字画如一或者后人衍此题墓上要知夫子盖尝为是书尔【刘昌诗芦浦笔记】
　　此书流传已久故陶渊明季札賛云夫子戾止爰诏作铭唐张从申云旧石湮灭宗命殷仲容模搨大厯中萧定重刻于石又有谓李阳冰学峄山碑得此而后变化者据此数説则真仲尼书也欧阳公疑仲尼未尝至吴且其字大非古简牍所宜又有谓延陵之墓四字后世妄增即黄长睿董广川皆以为疑卒未有敢定其真伪者但淳化帖所収字小而镇江石刻字大不伦不晓何故姑存之以俟博识君子【石墨镌华】
　　秦
　　峄山刻石
　　峄山始皇刻石其文李斯小篆后魏太武登山使人排倒之然而歴代摹拓以为楷则邑人疲于奔命聚薪其下因野火焚之由是残缺不堪摹写然犹上官求请行李登渉人吏转益劳弊有县宰取旧文勒于石碑之上凡成数片置之县廨须则拓取今间有峄山碑皆新刻之碑也【封演闻见记】
　　秦峄山碑始皇帝东廵羣臣颂徳之词至二世时李斯始以刻石今峄山实无此碑而人家多有传者各有所自来此本郑文宝云是徐铉所摹宝又言尝亲至峄山访秦碑莫获遂以所摹刻石于长妄【郑文宝记云徐公晚获峄山碑模本师其笔力自谓得于天人之际太平兴国五年豋峄山求访秦碑邈然无覩今以徐所授模本刋石于长安故都国子学】世多传之予家集録别藏李斯所书数十字尚存以较模本则见真伪之相逺也【今俗传峄山碑者史记不载又其字体差大不类太山存者其本出于徐铉又有别本云出于夏竦家以今市人所鬻校之无异自唐封演已言其非真杜甫直谓枣木传刻尔皆不足贵也○集古録】
　　邹峄山秦二世刻石以泰山所刻校之字之存者颇多而磨灭尤甚金石刻凡二十九字多于泰山存者峄山字差小又不类防山存者刻画完好附録于此盖集録成书后八年得于青州而附之【同上】
　　之罘山刻石
　　秦篆遗文才二十一字【都穆云汝州帖字仅十五予家所防视汝帖多五字葢莒公赐书堂本也】其文与峄山碑泰山刻石二世诏语同而字画皆异惟泰山为真李斯篆尔此遗者或云麻温故学士于登州海上得片木有此文岂杜甫所谓枣木传刻肥失真者邪【集古録】
　　按史记本纪始皇二十九年登之罘山凡刻两碑今皆磨灭独二世诏二十余字仅存后人凿石取置郡廨集古録以为非真此论非是盖杜甫指峄山碑非此文明矣【金石録】
　　欧阳公谓其刻与泰山峄山文同而字画皆异吾子行撰周秦石刻音释亦谓其与琅琊石文皆不类秦刻而不收録及考之董氏书跋谓峄山刻字与泰山似异疑古人于书形类不一则此又有不当疑者予又安能定是非于其间哉【金薤琳琅】
　　汉
　　汉石经【魏石经】
　　汉碑五经立于太学讲堂前悉在东侧碑上悉刻蔡邕等名魏正始中又立古篆隶三字石经于堂西四十八枚广三丈魏文帝又刋典论六碑附于其次【水经注】汉国子学堂之前有三种字石经二十五碑表里刻之作篆科斗隶三种字【此据后汉书儒林传而言】蔡邕笔之遗迹也犹有十八碑余皆残毁复有石碑四十八枚【一作四十六枚】亦表里隶字【与水经注言三字者异】又讃学碑一所并在堂前【洛阳伽蓝记】临汉石经与今文不同者殊多石刻在洛阳本在洛宫前御史台中年久摧散洛人好事者时时得之若骐骥一毛虬龙片甲今张焘龙学家有十版最多张氏壻家有五六版王晋玉家有小块洛中所有者止此予皆得其拓本论语之末题云诏书与博士臣左立【刘本无立字】郎中臣书上臣下皆缺当是著书者姓名或云此即蔡邕书姓名既亡无以辨之独刻者陈兴姓名甚完何其幸与又有一版公羊不知谁氏所得其末云谿典谏议大夫臣马日防臣赵防议郎臣刘郎中臣张文臣蘓陵臣傅桢杂【杂未详】下谿上谿上当是堂谓堂谿典也此盖鸿都一字石经然经各异手书不必皆蔡邕也三字者不见真刻独此一字者乃当时所刻字画高古精善殊可宝重开元中尝藏拓本于御府以开元二字小印印之与法书名画同藏盖唐世以前未録前代石刻独此见收其可宝如此【东观余论】
　　汉石经今不易得好古者所藏仅十数叶蜀中又以翻刋入石【曾惇石刻铺叙】
　　灵帝熹平四年所立其字则蔡邕小字八分书也后汉书儒林传序云为古文篆隶三体者非也盖邕所书乃八分而三体石经乃魏时所建也【金石録　广川书跋云蔡邕镌刻七经着于石碑号洪都三字魏正始中又立一字石经相承以为七经正字且曰魏一字汉三字按卫恒云正始中立三字石经江式论书表云魏邯郸淳建三字石经于汉碑西皆与水经注合广川画跋云云乃袭隋志之讹耳】水经云光和六年立石于太学其上悉刻蔡邕名魏正始中又刻古篆隶三字石经盖诸儒受诏在熹平而碑成则光和年也隋志有一字石经七种三字石经三种其论云汉镌七经皆蔡邕书又云魏立一字石经其説自相矛盾【金石文字记云按晋魏二书皆云立三字石经此独以为一字则所谓因科斗之名遂效其形者安在邪】新旧唐志有今字石经七种而注论语云蔡邕作又有三字石经古篆两种盖唐史以隶为今字也观遗经字画之妙非蔡中郎辈不能为以黄初后来碑刻比之相去不啻霄壤岂魏人笔力可到当以水经为据三体者乃魏人所刻儒林传云为古文篆隶三体者非也史称邕自书丹使工镌刻今所存诸经字体各不同虽邕能分善隶兼备众体但文字之多恐非一人可办史云邕与堂谿典杨赐马日碑张驯韩説单飏等正定诸经今公羊论语之后惟堂谿日防二人姓名尚存别有赵防刘张文苏陵傅桢左立孙表数人窃意其间必有同时挥豪者予详玩遗字公羊诗书仪礼又在论语上刘寛碑隂王曜题名则公羊诗书之鴈行也黄初孔庙碑则论语之苗裔也识者当能别之【隶释】
