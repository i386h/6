<!-- { "loadSidebar": true } -->
　　画谱称髙克明得李成笔意苍古清润为北宗丹青名家思陵尝有评诗云克明徃道寜逝郭熙遂得新成名则其品第皆出熙上也而其真迹世不多见此雪意卷廷美佥宪得之于道逊太仆图不盈丈而三逺备焉诚不易得者余题之为刘氏山房所藏第一云题竟廷美复强余诗余适游雪湖得一律犹能记之湖山胜趣自难穷雪后登临兴倍浓大地化成银色界一尘不到水晶宫舟移月洞云庭外人在氷壸玉鉴中我欲题诗谁属和惜无鲁望与逋翁成化己丑春仲天全翁有贞书于虞山尚湖舟中【续书画题跋记】
　　宋绛州髙克明受眷仁庙累官至少府监主簿赐紫仍画院供奉大梁刘道醇第其格鴈行李营丘范华原虽屈居妙品第一而谓其端愿谨退尤喜幽黙多行郊野间博山水之趣箕坐终日归则求静室以居沈屏思虑神游物外景造笔端所请豪举之士即势迫利购弗应也今世称二马刘夏要亦以易知之耳若克明殆犹顾陆之于张吴此可同日语哉此卷雪霁溪山图其飘瞥窅窕映带深浅曲尽灞桥剡溪象态而笔力苍古风格遒劲妙出丹青蹊径真神物也卷尾二跋为徐武功吴文定书亦是素师首坐苏长公入室当武功时卷在刘完庵所文定为沈石田周题已不无楚弓之叹今又再易主属之家弟矣弓之得失何足计但令此神物在在防持天地间岂不快哉作一歌仍题其后【弇州山人槀】
　　宋宋廸画
　　旧闻房琯开元中尝宰卢氏与道士邢和璞出游过夏口村入废佛寺坐古松下和璞使人凿地得瓮中所藏娄师徳与永禅师书笑谓琯曰颇忆此邪琯因怅然悟前生之为永禅师也故人柳子玉宝此画曰是唐本宋复古所临者元祐六年三月十九日余自杭还朝宿吴松江梦长老仲殊挟琴过余弹之有异声熟视琴颇损而有十三余叹息不已殊曰虽损尚可修曰奈十三何殊不答诵诗曰度数形名岂偶然破琴今有十三此生若遇邢和璞方信秦筝是响泉今梦中了然识其所谓既觉而忘之明日昼卧复梦殊来理问再诵其诗方惊觉而殊适至意其非梦也问之殊盖不知是嵗六月见子玉之子子文于京师求得其画乃作诗并书所梦其上子玉名瑾善作诗及行草书复古名廸画山水草木盖妙絶一时仲殊本书生弃家学佛通脱无所着皆竒士也诗曰破琴虽未修中有琴意足谁云十三音节如佩玉新虽髙张丝声不附木宛然七事动与世好逐陋矣房次律回循堕流俗悬心董廷兰不识无曲【东坡集】
　　宋宋廸潇湘八景图
　　宋迪山水长于平逺近好事家収其潇湘八景一卷秀雅清润冠絶一时每幅有印文曰云谷寓物雍熙寺僧所藏真迹也迪以进士擢第善画林木得李成遗法运思髙古笔墨神竒迪兄道尤精山水闲澹简逺取重一时但传世不多耳【东坡集】
　　宋宋迪巩洛小景
　　宋迪字复古洛阳人由进士为郎善山水松石此卷林径深窈烟岚开合盖即巩洛之景而模写也曾入绍兴内府故思陵题识尚存世传宣和所藏未免白玉微瑕非若绍兴皆极精选复有刘宸妃奉华宝藏之印又神品上上今图后有奉华瑶晖堂印信为真玩也彦亷其保诸汝易袁华书于陈氏之春草轩【珊瑚网】
　　复古运意髙妙笔墨清润大抵多师法李成议者谓山之体貎古今第一则复古之髙妙有自来矣袁子荣先生精于鉴画以有奉华堂印知为思陵所藏时刘夫人侍髙宗掌内翰文字居奉华堂故以识之后为陈氏彦亷所得自季迪诸公题识以来又几十年矣先观复古之画复观诸公之作恍然寘我于林壑窈冥间与行旅相逐归途也品在神妙不亦宜乎东吴张洪识【同上】
　　宋郭熙画山水
　　郭熙元丰未为显圣寺悟道者作十二幅大屛髙二丈余山重水复不以云物映带笔意不乏余尝招子瞻兄弟共观之子由叹息终日以为郭熙因为苏才翁家摹六幅李成骤雨从此笔墨大进观此图乃是老年所作可贵也元符三年九月丁亥观于青神苏汉侯所【山谷集】
　　宋郭熙隂崖密雪图
　　河阳郭熙以善画山水寒林名盖得营丘李咸熙笔法其所作隂崖密雪图大隂霮防而皓素淋漓使人玩之肌肤累累然起粟矣或者强指为杨士贤相类者殆未见其冲气机也【宋学士集】
　　宋郭熙长江万里图
　　此卷长江万里图为张夏山大叅所藏予于京口见米元章澄心堂纸一卷笔力竒怪有意外象家居时吴人持至一卷夏圭墨气古劲可爱此卷则规模郭熙而平逺清润有不尽之趣宋室倚长江为汤池故当时画手多喜为之卒不能守而铁骑飞渡矣乃相与为之浩叹夏山家金华山中景物絶胜而宦嚢半贮此物将行住坐卧不离邪复相与为之大笑【陆俨山集】
　　宋郭熙画树色平逺图卷
　　右郭熙树色平逺图一卷按熙河阳温人渠宗若虚称其施为巧赡位置渊深虽复学慕营丘亦能自放胸臆巨障髙壁多多益壮至宣和帝则盛推李成而谓熙与范寛王诜虽自成名仅得一体然熙之传世者多号平逺与若虚所记颇不同余尝得戴文进仿熙卷絶爱之时置几案间以当卧游之乐今览熙此图乃觉文进尚有蹊径也孤亭木未平楚苍然遥艇小桥时自映带若深若浅或晦或明几欲置身此间文进应退三舍矣卷尾赵松雪虞道园冯海粟柯丹丘辈皆胜国名士恨语不甚称耳【弇州山人槀】
　　宋崔白画风竹上鸜鹆
　　风枝调调鸜鹆翛翛迁枝未安何有于巢崔生丹墨盗造物机后有识者恨不同时【山谷集】
　　宋崔白蝉雀图
　　顾恺之论画以人物为上次山次水次狗马台榭不及禽鸟故张舜宾评画以禽鸟为下而蜂蜨蝉虫又次之大抵画以得其形似为难而人物则又以神明为胜茍求其理物各有神明也但患未知求于此耳崔白为蝉雀近时为絶笔非居寜牛戬辈可颉颃其间世以画评为据不知此亦何所主哉宋孝武赐何戢蝉雀扇顾景秀所画时陆探微顾彦先皆有能名欲其巧絶今画録虽叙蜂蜨蝉虫不为极品便是不考古人遗迹况景秀妙絶一世而舜宾不知考者岂可与论古人画邪【广川画跋】
　　宋勾龙爽普陀观音像
　　蜀勾龙爽所作具天人种种殊相寳珠缨络铢衣绀髻使人瞻之敬心自起笔气清润意通幻妙所居普陀伽山在海岸孤絶处烟峦蒙密佳气蔼然余尝与徳麟雨后望防阳凤林诸山气象略相似颇恨是中无此大士也【李廌画品】
　　宋蔡防荔枝图
　　右宋端明殿学士蔡君谟画荔枝一卷详观笔墨精谨绢素缜密乃其进呈谱图也盖蔡君谟工于书画颇自惜不妄为人作见欧阳公墓志然奏伎人主之前未有不殚竭生平造诣者今此卷行笔清劲傅色浓古既非庸史可及而泥金小楷标题次第悉与谱合其出君谟之手益无疑耳但遭靖康兵火得不化为乌有先生足称幸甚似难免乎前后之残阙矣厥后绍兴南渡人主重修宣和故事潜命搜访图书一时断缣残墨咸蒙收録由是君谟荔枝六种复为天府珍竒呜呼盛哉奈何守约诸公漫不加考因见绍兴御书等印遂题为思陵所作例不满焉此类认陶作阮得毋为有识者所嗤乎是以丑虽不敏直摅鄙见如右定为君谟真迹纵未敢曰破千古之疑沾沾自喜较之买王得羊不失所望差堪轩轩豪举也邪庚戌开嵗三日真赏斋冻笔谨跋清河张丑青父审定真迹秘玩【清河书画舫】
　　宋文同画防竹
　　防竹生于陵阳守居之北崖盖岐竹也其一未脱箨为蝎所伤其一困于嵌嵓是以为此状也吾亡友文与可为陵阳守见而异之以墨圗其形余得其摹本以遗玉册宫祁永使刻之石以为好事者动心骇目诡特之观且以想见亡友之风节其屈而不挠者盖如此云【东坡集】
　　宋文同墨竹
　　昔时与可墨竹见精练良纸輙愤笔挥洒不能自已坐客争夺持去与可亦不甚惜后来见人设置笔研即逡廵避去人就求索至终嵗不可得或问其故与可曰吾乃者学道未至意有所不适而无所遣之故一发于墨竹是病也今吾病良已可若何然以余观之与可之病亦未得为已也独不容有不发乎余将伺其发而掩取之彼方以为病而吾又利其病是吾亦病也熙寕庚戌七月二十一日子瞻书【东坡集】
　　宋文同竹
　　与可所至诗在口竹在手来京师不及岁请郡还乡而诗与竹皆西矣一日不见使人思之其靣目严冷可使静险躁厚鄙薄今相去数千里其诗可求其竹可乞其所以静厚者不可致此余所以见竹而叹也【东坡集】
　　宋文同晩霭图
　　吴君惠示文湖州晩霭横卷观之叹息弥日潇洒大似王摩诘而工夫不减闗仝东坡先生称与可下笔能兼众妙而不言其善山水岂东坡亦未尝见邪此画初入手心欲留玩数月乃归之防余逺窜宜州亟遣光山之仆自此往来余梦寐中耳【山谷集】
　　石室先生人知其妙于墨竹而不知山水之妙乃复如是且山谷老人亲为题识尤可寳爱余甞见石室竹卷有元邓善之诗其后诗云客京师时获观是图以为絶品而余今复见之亦信昔贤之能事非后人之所及也【寓意编】
　　宋文同画竹上鸜鹆
　　建中靖国元年发箧防书画乃见文湖州之妻侄黄斌老所惠与可竹上鸜鹆此所谓功刮造化窟者也【山谷集】文湖州竹上鸜鹆曲折有思观者能言之许渠具一只眼【同上】
　　宋文同竹卷
　　笑字从竹从夭而字书不迹其义李阳冰云竹得风其体夭屈如人之笑坡公亦曽用其説湖州两枝开卷一阅真欲向人而笑者妙处可得而云哉【攻媿集】
　　宋文同画竹
　　仆平生笃好文笔所至必求披玩所见不啻数百卷真者十余耳其真伪可望而知之文蘓同时徳业相望墨竹之法亲授彭城故湖州之作多雪堂所题若必东坡题志而定真伪则胶柱鼓瑟之论也此卷文画苏题遂成全美余旧尝见之每徃来胸中未忘今复于益清亭中披阅令人不忍释手故为之识同观者倪元镇至正二年七月十九日丹丘柯九思书【铁网珊瑚】
　　宋文同画怪木疎篁
　　文湖州墨竹世所通识不闻其喜作他画也州倅番易吴侯熙载家世雅素乃能宝藏怪木一纸湖州自是日尝并写疎篁而熙载偶逸之矣蓟丘李侯仲宾作竹来自湖州笔力足以追配因请为补遗而合刋于奉化学宫以与好事者共之异时风流润泽衣被照映于是邦文献为有助云【戴表元剡源集】
　　宋文同画盘谷图
　　文湖州以写竹名天下而山水人物世固未之覩甲寅之秋夏叔宜兄弟出其所作盘谷图相示曰此盖湖州得意时笔也余为之把玩不释手盖湖州胸次之髙足以冠絶天下翰墨之妙足以追配古人去之四百余年览此一图尚足使人油然感动如李愿初入盘谷韩昌黎与酒作歌时也此图乃袁文靖公家旧物鉴定真迹无疑九灵山人书于嚣嚣亭【清河书画舫】
　　宋苏轼画竹石
　　石润竹劲佳笔也恨不得李伯时发挥耳【山谷集】
　　宋苏轼画蟹
