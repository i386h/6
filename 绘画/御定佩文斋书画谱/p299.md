<!-- { "loadSidebar": true } -->
　　晋右军王逸少书干呕帖其字画圎劲雄雅而纸亦古色是知唐初人所临也于书行空间直界成路益为久而卷舒恐致禙绢丝纹磨损字面故置之书筒而秘之乃知前人寳爱如此之笃太宗时已尝刻诸淳化古帖石中上有南唐内合同并集贤院印及卷首尾古印朱文十数又鵞溪黄素革首前后皆用宣政内府图书印之当必数帖成轴不然何以革首外邉各亦有印文邪今存者此帖耳是以书谱止载其首帖之号云皇庆二年十二月朔乔篑成仲山父题【王氏法书苑】
　　右晋右将军王羲之干呕帖尝刻之淳化帖中以石刻较之分豪无异眞至寳也或者谓其纸墨萧瑟或又谓其为唐摸政不必计也其笔法髙古断非后人所及今见石刻一行半段皆寳惜之况此帖典刑具存非水月镜象可比者乎其直界成路乔仲山以为置书筒中者非也古人寳爱名帖尝以自随如王世将得索靖廿四日帖置之衣中至宣和间折防犹在即此类也其周遭诸印多用赭墨亦非后人伪为长洲文彭谨题【同上】
　　晋王羲之鹘不佳帖
　　鹘当是右军诸孙小字右军自誓墓后谓我卒当以乐死然间语凝之軰蓝田望不逾我而位遇辽邈当由汝曹不如坦之邪今又云鹘等不佳都令人弊见此軰吾衰老不复堪此曹公有云生子当如孙仲谋人于子孙虽贤豪不能忘情剧可叹也此帖连白石枕邺中战塲诸迹为濮中李少师柬之家物米元章之父阿奢以弈胜获之遂为米氏物后有尊徳乐道印见元章书史甚详今则割为一卷而有开成二年栁公权记一条岂全卷题字亦随之而割邪结体比他迹形势稍廓落而遒耸雄迈有威凤翔霄神骥追影势余老矣后先所见右军父子手笔唐临至八本譬之奘入五印度覩薄伽梵金光明相能不悲喜敬题于后【弇州续藁】
　　晋王羲之三帖
　　余前得先右军大热此月二帖于昆山顾氏乃黄琳美之家物转入陆太宰全卿顾氏其外孙也大热帖更世久纸墨已尽揭而犹有揾入肤理者细翫之极纯雅可爱当是眞迹此月帖笔势圜逸而间有襄阳意疑为米南宫临本后得淡闷干呕帖于慧山谈氏印识题防甚众结法精美有度而发笔微怯据鍳定以为唐人临本也眞迹纵潦倒如裴叔则病剧回眸犹足掩映数人临帖从眞迹上翻出优孟抵掌尚近于王孙隆准薛绍彭云古囊织缥可复得白玉为黄金题况为之后者乎珍重珍重【弇州山人藁】
　　右军大热帖纸纹磨灭几尽而墨色黯然犹具完字政如李夫人游魂居帏帐中可望而不可即此一竒也且锋势纯熟无纎豪作意摹拟态定临本淡闷帖在宋时黄秘书即有定论以为非后人伪作此本则非出过庭临盖唐人草得二王法无逾孙者其落脚差近前而皆孙笔也此月帖王长公鍳为米家风非入书家三昧者不能断此语世间无论有晋魏几人觧识眞唐隋当时薛米诸人第得见我軰不至矜诩若尔【莫廷韩集】
　　晋王羲之清晏帖
　　此帖致佳乃释之者最可笑或作有异产已可捧腹至云所使有丰一郷是何言语况并出亦改为使愈不可觧细绎之乃所出有无一乏也始涣然明了盖所出者地产之也所有者非地产而聚于此者皆无一乏也文义草法无一牵强右军诸帖如此等处多有之不尽能辨【墨林快事】
　　晋王羲之积雪凝寒帖
　　此六十三字表里莹润骨肉和畅有法有致最为合作乃载在长沙本者今阁帖盛传而他帖皆不闻海内收之者古哲名迹可惜矣而赏鍳之苦心灵识亦与之俱澌均可惋怅后世有大力者一搜而表章之庶不致洪钟瓦缶之叹耳【墨林快事】
　　晋王羲之霜寒帖
　　右军诸书果无有纯于眞者唯此收于綘帖驯雅整栗寄巧于拙藏老于嫩有不可尽之妍米谓右军无眞字而以快雪帖为眞快雪今盛传未见眞体故又疑米所见另一帖果尔则此行者谁复能为之必老顚误忆以此为快雪帖耳快雪之为行书既审则眞书之此为第一又何疑乎【墨林快事】
　　晋王羲之此郡帖
　　余知右军非晋贤兹观其治郡大略苦于逋滞是必清理无留难也舍逸而就劳是耐鞅掌不鄙俗役也至于人事请托则又近情善处不致乖迕而独坐一语又非深明于得人先有司之心法者不能道恐先哲之美为字学所盖故于评字而推言之不以为烦焉【墨林快事】
　　晋王献之洛神赋
　　献之洛神赋迹遗头尾外得一十三行都二百五十字重加整背祥符八年八月十日周越记【戏鸿堂法帖】子敬能作方丈字观其细书巧妙方丈不足为大令右军法虽同其放肆豪迈大令差异古人用功精深所以絶迹也治平三年三月廿八日襄【同上】
　　今世所传洛神赋予见者四本惟王和甫家者号最胜结字疏宻得法然不若此书亦自与周子发家者稍异子发谓子敬爱书洛神赋人间宜有数本似未见其余也昔马澄评右军书谓劝进洛神赋诸书十余种皆作今体知逸少尝书此赋子敬当是习其家学尔然书录不记子敬洛神赋其传之失实将后人摹搨邪字法端劲是书家所难偏旁自见不相映带分有主客趣郷整严非善书者不能【广川书防】
　　大令好书洛神赋而李阳冰论右军书与画像賛同称右军之迹不复可见不知更胜此否栁公权记于前璨题其后何止公慙卿邪【松隠集】
　　晋王献之所书洛神赋十三行二百五十字人间止有此本是晋时麻牋字画神逸墨彩飞动绍兴间思陵极力捜访仅获九行百七十六字故米友仁防作九行定为眞迹宋末贾似道执国柄不知何许复得四行七十四字欲续于后则与九行之防自相乖忤故以绍兴所得九行装于前仍依绍兴以小玺款之却以续得四行装于后以悦生葫芦印及长字印款之耳孟頫数年前窃禄翰苑因在都下见此神物托集贤大学士陈公灏委曲购之既而孟頫告归延祐庚申忽有僧闯门持陈公书并此卷数千里见遗云陈公意甚勤勤也陈公诚磊落笃寔之士不失信于一言岂易得也因并及之至治辛酉既装池适老疾不能防壬戌闰五月十八日雨后稍凉力疾书于松雪斋【松雪斋集】
　　又有一本是宣和书谱中所收七玺完然是唐人硬黄纸所书纸略高一分来亦同十三行二百五十字笔画沈着大乏韵胜余屡尝细观当是唐人所临后却有栁公权防两行三十二字云子敬好写洛神赋人间合有数本此其一焉寳厯元年正月廿四日起居郎栁公权记所以吾不敢以为眞迹者盖晋唐纸异亦不可不知也【同上】
　　赵吴兴曽得洛神十三行于陈集贤灏自题此晋时麻牋思陵极力捜访仅获九行百七十六字故米友仁防作九行宋末贾似道复得四行七十四字欲续于后则于九行之防不相属遂以四行别装于后以悦生印及长字印款之今此本不知犹在人间否余所摹秀州项子京藏是宣和谱中所收吴兴云更有唐人临本后有栁公权防亦神物也视世所传十三行宋搨何啻霄壤邪其昌【戏鸿堂法帖】
　　晋王献之保母帖
　　右嘉泰癸亥越人掘地得古碑乃晋兴宁三年乙丑嵗王献之保母李意如圹志也云善为文能草书王谢奴婢定小异耳又有小砚背刻王献之永和五字二者以致行都别镌此本四眀楼尚书钥摹以相示字画固妙其辞则有望于八百余年后守官之人自兴宁距今适八百三十余年预知如此盖当时卜地如郭璞軰固不乏也五月二十八日记【平园集】
　　保母碑虽近出故是大令当时所剜较之兰亭眞所谓固应不同世人知爱兰亭不知此也丙戌冬伯机得一本继之公余丈得此本令诸人赋诗然后朋识中知有此文丁亥八月仆自燕来还亦得一本又有一诗僧许仆一本虽未得然已可拟世人若欲学书不可无此仆有此独恨驱驰南北不得尽古人临池之工因公余出示令人重叹孟頫【书画题防记】
　　右王献之保母帖说者谓胜于定武兰亭初刻盖此帖乃献之亲书于甎而又晋工刻之若兰亭则冯承素等钩摹而又唐工镌之所以精神气韵夐然不侔也或者不知犹妄有所疑姜尧章乃作辨评一篇设为问荅援据甚详传雅君子宜取而覧之正不必求题识之多也【潜溪集】
　　晋王献之十二月帖
　　晋太宰中书令王献之字子敬十二月帖黄麻纸辞云十二月割至否中秋不复不得想未复还恸理为即甚省如何然胜人何庆等庆等大军下一印曰铎书是唐相王铎印后有君倩字前有绢小帖是禇遂良题曰大令十二月帖此帖运笔如火筯画灰连属无端末如不经意所谓一笔书天下子敬第一帖也元与快雪帖相连苏太简家物上有国老才翁子美题跋云卤僧守一所藏先令以命服得之子美子激字志东与余分藏以书画寳玩易之【米芾书史】
　　晋王献之送棃帖
　　王献之送棃帖云今送棃三百颗晩雪殊不能佳上有黎干黎氏印所谓南方君子者跋尾半幅云因太宗书卷首见此两行十字遂连此卷末若珠还合浦劒入延平太和三年三月十日司封员外郎栁公权记后细题一行曰又一帖十二字连之余辨乃右军书云思言叙卒何期但有长叹念告公权误以为子敬也缝有正观半印世南孝先字跋孝先是本朝王曽丞相字刘季孙以一千置得余约以欧阳询眞迹二帖王维雪图六幅正透犀带一条砚山一枚玉座瑚一枝以易刘见许王诜借余砚山去不即还刘为泽守行両日王始见还约再见易而刘死矣其子以二十千卖与王防唐太宗书窃类子敬公权能于太宗书卷辩出而复误连右军帖为子敬公权知书者乃如此其跋冯氏西升经唐经生书也乃谓之褚书者同也盖能书者未必能鍳余既跋定之苏子瞻于是跋诗曰家鸡野鹜同登俎春蚓秋蛇緫入奁君家两行十二字气压邺侯三万签盖以晋史太宗賛贬子敬也然唐太宗力学右军不能至复学虞行书欲上攀右军故大骂子敬耳子敬天眞超逸岂父可比也【米芾书史】
　　敬美弟自燕中归得大令此卷后有栁诚悬文与可二跋考诚悬跋盖并右军思言叙卒何期但有长叹念告不二字俱误以为大令故有劒合延平珠还合浦语米元章鍳定之遂析为二卷而子瞻所题家鸡野鹜同登俎春蚓秋蛇緫入奁君家两行十二字气压邺侯十万签盖右军思言帖尾也元章左袒大令故不谓为然而诚悬跋后细题又一帖十二字连之语皆为元章所削去恐后覧者以诚悬跋语致疑备记于此若大令笔虽稍有剥轶而存者犹自煜煜射人眉睫间元章所称天眞烂熳故不虚也诚悬搆结淳古生平锋锷敛尽隠然有墙思吾弟其善有之【弇州续藁】
　　子敬后几百年而为栁诚悬诚悬又几百年而为文与可前者纸渝故当墨敝后者笔近乃宜色鲜然而墨色浓淡文不及栁栁不及王前后几如倒置乃知古今人不相及非独用笔用墨亦然仲将之墨一防如漆吾不得而见之矣幸有子敬片楮在持是以观凡称右军墨迹墨沈昏淡者皆赝品也【王世懋奉常集】
　　晋王献之授衣帖
　　右摹本王大令献之授衣帖一卷七十二行有徐僧权陈惠辨押尾盖梁御府法书也笔势闳放实子敬书之合作者政和二年夏四月洛阳官舍装【东观余论】
　　晋王献之辞中令帖
　　子敬称州民当是上扬州刺史耳盖防稽王时为扬州秉政故也书法遒逸疎爽然右军家范不无少变北海吴兴皆其滥觞少可惜耳【弇州山人藁】
　　大令辞中令帖书家不甚传或出于米元章黄长睿之后耳观其运笔则所谓凤翥鸾似奇反正必非唐以后诸人所能梦见也李北海似得其意【容台集】
　　晋王献之中秋帖
