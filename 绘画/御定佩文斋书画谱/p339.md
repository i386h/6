<!-- { "loadSidebar": true } -->
　　王简穆以书名齐世窦臮谓其密致丰冨神髙气全今遗迹可见者有刘伯宠谢宪王琰三帖尚传其论书一篇具载本传意当时必自书之惜哉今亡矣张闳道游心翰墨追为之书殊可喜也仆见前辈效钟王书自羊薄以还类多规规然虽精而弗肆至张融自谓不恨已无二王法乃恨二王无已法乃知一艺之至亦当克自植立融之言不为过也今观闳道真草亦矫然自作一家风范宜诸贤叹赏之多云政和四年十二月庚午黄伯思观【东观余论】
　　宋蔡京元祐党籍碑
　　元祐党籍碑一卷蔡京元长所书也崇寜初京在相府追憾元祐诸贤乃籍司马光以下三百九人指为奸党请徽宗书而刻之又自书颁于天下俾各刻石以示后世京之意盖欲汚蔑诸贤使其子孙亦有余辱也抑岂公论之在人心者终不可泯至于摩挲遗刻歴数姓名粲然若繁星之丽天虽其子孙亦以祖父得与洓水伊川聮名为荣曽不以为辱也呜呼爱憎之私果何以掩是非之公邪京可谓谬用其心矣碑之所列德业无闻者居多然赖此碑之存而天下后世知其为君子之党是则京之诋之乃所以誉之也欧阳子有言彼谗人之致力乃借誉而揄扬岂不信哉霅川沈暐以其祖干名在党籍惧久而磨灭特取家藏搨本重刻于石行人司副姑苏周君得此卷出以示余瞻仰之余肃然起敬因识于下方呜呼世之恶直丑正髣髴于京者览此碑尚亦自省哉旴江何乔新识【椒丘文集】
　　此碑自靖国五年毁碎遂稀传本今获见之犹钦宝箓矣当毁碑时蔡京厉声曰碑可毁名不可灭嗟乎乌知后人之欲不毁之更甚于京乎诸贤自涑水睂山数十公外凡二百余人史无传者不頼此碑何由知其姓氏哉故知择福之道莫大乎与君子同祸小人之谋无往不福君子也石工安民乞免著名今披此籍诸贤位中赫然有安民在倪元璐【明文选】
　　宋蔡京正书集贤赵公大观神道碑
　　此乃黄羙之故物签题是徐子仁所书流传几许乃归元白郑子经言蔡公书令人掩鼻而过元白収此无乃采菲之意乎【苍润轩碑跋】
　　宋蔡卞灵岩寺疏
　　米南宫谓卞得笔此书圎徤遒羙有兼人之力而时以己意叅之盖有书笔无书学者要之不可以人废也【弇州山人稾】
　　宋蔡卞书曹娥碑
　　北海曹娥真碑传世甚少皆摹刻也此蔡卞于元祐间书颇得其神而精采胜之以其宋人弗贵也且石在越迄今尚为完善此搨更早字更全尤觉奕奕射人岂孝女之神常在山川间有志为书者则精英即附助之邪抑其地石佳而刻手工自昔已然邪由此观之则卞胜于京京又胜于襄今知有襄而不知有他蔡名之有幸不幸如此若具目当家则一字便有定评寜复向人言下转天啓癸亥九月廿日【墨林快事】
　　宋尹焞手书欧阳文忠公三志
　　河南尹君来自临川出示其大父和静先生遗象及手书欧阳文忠公所作三志仰瞻伏读不胜敬叹既橅其象以藏于家尹君又俾记于志文之后熹惟尹氏世徳之盛既得欧阳公之文以发挥之而和静手书惟谨是亦足以传世矣孤愚晚学何敢僭易輙赞一辞顾其请不已乃别书幅纸以附卷尾云绍熙壬子十月二十五日新安朱熹记【朱子文集】
　　宋尹焞帖
　　东坡谓先生书似李西台西台书葢屡见之而先生书顾不多见山隂僧舍有先生所书诗数十首多集中所无此帖字画与正同可寳也【黄文献公集】
　　宋张九成帖
　　世未有言无垢先生善作字者而笔势如此令人起敬呜呼岂但字画哉予尝闻吕伯恭父云某从无垢学最久见知爱最深至今亡矣念无以报独时时戒学者无徒诵世所行论语解以为无垢之学尽在是也始予与伯恭父有为言之也今见求仁先大夫与往还书说论语事甚悉葢雍也以前无垢已恨早出余所着未尝示人无垢无多著书而论语解要非成书学者但尊信之以此窥见无垢宜伯恭云尔也则世之知无垢者何如哉予少时方省事无垢来为郡守闻见乡人父老数百人以滛雨害稼诉郡无垢若不省然俄而驶足来索状而数百人者皆以不满解去状亦不知安在矣旦日还乡下自城以南达瑞安凡闸者堰者皆已决捕鱼蟹箪笱凡可以梗水者亦已彻去不数日水落是歳大熟无垢永嘉之政初非赫然有声也而敏事若此则世之不知无垢者不但其问学也无垢摈斥流落道不为世用以死其不为人知者何可胜道余因求仁先大夫説论语事且有助于永嘉之政故并着之【止斋集】
　　宋薛尚功摹钟鼎彞器款识真迹
　　钱塘薛尚功摹集三代彞鼎欵识文凡廿焉较其器之墨迹笔精墨妙过之又其讨论有出于博古考古诸书之外前辈博雅精诣如此彼困而不学窃好古之名自比于米颠者得不有愧方外张天雨老学斋观【句曲外史集】
　　宋胡安国帖
　　浙间人家家有春秋传而罕见公字画余记为儿时从乡先生学同学数十儿儿各授程易胡春秋范唐鉴一本是时三书所在未锓板往往多手抄诵也晚官湖湘间每过士大夫家輙见公遗帖皆甚贵惜然为春秋学者顾少如浙间何因见向氏所藏帖书以勉之【止斋集】
　　宋陈与义法帖奏稾
　　徳夀皇帝常论近世绛帖已少钱希白所临潭帖为胜临江帖失真逺矣又淳化帖大观帖当时以晋唐善本及江南所収帖择善者刻之风骨意象皆存今观故参知政事陈公与义为侍从时奉诏定法帖十卷释文一册其间稍辨刘次荘之误殆临江或潭帖欤陈公字画清简类其诗文绍兴初歩中朝故特承善诱知人尧哲兹可观其绪余淳熙七年正月十四试吏部尚书兼翰林学士承防周必大为起居舍人木待问题【平园集】
　　宋陈与义帖
　　绍兴乙亥歳某初仕王畿陈公之子本之为郎为监家藏手泽甚富每休务輙求观竟日今逾三十年本之之子仁和宰复示此轴前辈翰墨愈久则愈可敬而本之墓木已拱又可叹也淳熙丙午二月十三日【平园集】
　　宋岳飞帖
　　王之讨杨么也过师吾里留题东松庵壁上老墨飞动忠义之气奕如所谓因邀后军王团练者葢后来告变之王贵号王雕儿者也天兵濯征偏裨之在行者多矣独邀斯人者饭其爱之必异于余子孰谓其报知己一至此极哉司马文正公之邢恕王荆公之吕惠卿世固不少而逄杀羿孟轲氏顾舍而羿之责又何也淳祐九年六月朔敬观于庐山郡圃之爱莲堂附此叹息【方岳秋崖小稾】
　　宋岳飞墨迹
　　武寜汤盘蔵其先世文林君军中文书岳武穆王绍兴元年所署也文林始以太学生上书论备御之策崎岖兵间以功致文林之命观此牒知文林倡忠义击叛溃保乡里甚直而壮噫可以见其人心之一士气之盛而其将又有若武穆者宜其足立国于摧败危亡之余也盘言武穆之死文林上书论列遂并受害文丞相尝题其家之堂曰忠节遗墨故在而张循王刘大尉所署别为卷俯仰二百年而感慨系之矣近年集在馆中将纂修辽金宋史馆中以遗书亡轶为説若此者可徴尚多乎哉【道园学古録】
　　宋张孝祥草书
　　安国此字尤为清劲如枯松折竹架雪凌霜超然自放于笔墨之外虽醉中亦不忘般若岂个中自有一种习气略无间断又此观音心呪而曰释迦其示不二门安国得之深矣【松隐集】
　　宋张孝祥帖
　　安国天资敏妙文章政事皆过人逺甚其作字多得古人用笔意使其老夀更加学力当益竒伟建阳张大夫珍藏此纸间以视予展玩恍然如接谭笑书其后而归之庆元己未三月八日【朱子文集】
　　宋张孝祥真迹
　　张于湖有英姿竒气着之湖湘间未为不遇洞庭所赋在集中最为杰特方其吸江酌斗賔客万象时讵知世间有紫微青琐哉余客唐安湖上计孟甫袖以见访是日八月既望后此者盖四十有七年矣抚卷太息书而归之【鹤山集】
　　宋吴说游丝书
　　钱塘吴传朋游丝字前无古人黄给事仲乘钧尝称蜀士仲明举诗云春吞一缕来不断石钧笔力归毫芒佳句也然未若参汉滨先生王公瞻叔之诗为工伯父杨州尝得二纸于吴公从子深求书王公之诗于后【攻媿集】
　　宋吴说千字文
　　尚书郎吴傅朋王逢源先生外孙也往见其论唐孙氏书谱自言总角以来徧参博考始悟筋脉相连之理盖与近世不知而作者异矣皇诸孙从季家藏古帖甚富又求千文于傅朋而刻之非乐善好事安能若此某于书懵然而季兄子中笔法絶髙常问道焉共评此字虽未至颠张醉素之雄放而圆美流丽亦书家之韵胜者也乾道己丑九月【平园集】
　　世称吴傅朋书一笔尽一行不断目曰游丝书今观此千文殊不然始知得名之误也东坡云唐太宗评萧子云书行行若萦春蚓字字如绾秋蛇信虚得名耳东坡取其比象之不类特表而出之人莫悟尔余于游丝亦然盖善书者随手万变安可指一物而求尽其妙赵从季亲得此本于傅朋亦其晩年笔力纵横得意时书者也【王庭珪卢溪集】
　　宋吴说帖
　　王逢原遗腹女是生吴傅朋书法固有自来此帖往复殆小乘僧之流非髙蹈大方者也不倚文字外人乃能寳之于百五十年之后岂徒玩其笔墨之精世之人以杀为戏以业为果观傅朋此帖井荣之良砭者欤【任士林松乡文集】
　　宋吴说书
　　予幼过豫章见滕王阁扁吴傅朋公所题也裴回顾瞻叹其深稳端润非近时怒张筋脉屈折生柴之态后闻宋阜陵欲易其九里松题至十数御笔墨而卒不能及因使涂字以金而署之当时固善人君之服善无我而亦深知吴公之书之真不可及也大抵宋人书自蔡君谟以上犹有前代意其后坡谷出遂风靡从之而魏晋之法尽矣米元章薛绍彭黄长睿诸公方知古法而长睿所书不逮所言绍彭最佳而世遂不传米氏父子书最盛行举世学其竒怪不惟江南为然金朝有用其法者亦以善书得名而流弊南方特盛遂有于湖之险至于即之之恶谬极矣至元初士大夫多学顔书虽刻鹄不成尚可类鹜而宋末知张之谬者乃多尚欧率更书纤弱仅如编苇亦气运使然邪自吴兴赵公子昂出学书者始知以晋名书然吾父执姚先生曰此吴兴也而谓之晋可乎此言盖深得之予比过吴越见傅朋书最多皆随分賛叹且图来者守正法云耳此卷又以李唐山水继之亦好事者盖书画同一法耳后来画者略无用笔故不足观此书乃直如书字正得古象形之意甚为可嘉然所作隶书乃殊不知而作大可怪也然当时有临江萧大山政作此体时甚贵之非此人之罪也因刘椽执笔求题为坐客言如此悉书之云【道园学古録】
　　宋吴説书九歌
　　昔人称吴傅朋説真书为宋朝第一今观九歌应规入矩深得兰亭洛神遗意髙宗洞精书法至为阁笔叹赏不虚也左方有马和之侍郎图此必当时有李伯时画九歌米元章作书而二公复仿之耳伯时书乃全用钟法宣和谱谓其追踪魏晋今始见之当与米元章并传者宋之小楷名家尽此矣【画禅随笔】
　　宋苏庠诗帖
　　后湖居士歌诗清腴盖江西之别又字画健逸又老坡之苖裔也吾宗徳友丈寳其遗墨殆且百纸可谓富矣仆生也后不及从居士游今以徳友数十年染指之勤一旦得大嚼焉正使亲见扬子云所获未必如是之冨也欣玩弥日拱揖不暇姑识嵗月而归之绍兴戊寅十二月既望【平园集】
