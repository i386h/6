<!-- { "loadSidebar": true } -->
　　景祐二年公上论迁都事与吕文靖异议黜知饶州秘书丞集贤校理余靖言加罪言者非太平之政坐落职监筠州酒税而太子中允馆阁校勘尹洙又言范某义兼师友乞従降黜亦坐贬崇信军节度掌书记监郢州酒税此二帖皆尹公在郢时所遣问若曰日给外月月有横费家家如之至于收检邠酒送邓醖合花蛇散和方送上见朋友有救恤通财之义而惟君子乐道而能尽之也其后公鎭邓尹公再贬监均州酒税舁疾来邓以存殁托公则公之于尹公可谓生死不易其谅矣然杨洪二公跋语以第二帖是自均州来南阳时且有不须与众云云之戒今帖中乃无此语然以动止休嘉及报他贫且安也等言证之则非疾时矣恐此跋非此帖也前帖衔缝有王厚之顺伯隂文十六字印知为顺伯所藏顺伯临川王和父之孙好古博物为中兴第一徽文公与之友善集中载其书问可考也田元均讳况益諡宣简云东阳后学柳贯谨识【柳待制集】
　　尹公自谓与范公义兼师友而其言谈罕及于性命至尹公处死生之变尤人所难能非知道者不足以与于此盖是时风俗醇厚士大夫多不言而躬行未至立名字以相髙此宋三百年极盛之际也伏观范公遗帖安得不为之抚卷而三叹乎【黄文献公集】
　　宋范仲淹手墨
　　文正公书落笔沉着雅近晋宋间书昔苏才翁笔法妙天下不可一世人独推重公书与乐毅论同法荘严清彻信如其品心之精微亦露其倪矣想当钩指回腕优入古人法度之中自有别解今士大夫喜公书不第学其笔法更观所教戒故旧亲戚者皆天下长者名言傥能深味其义推以渉世不为端人正士则吾不信也昔杨二山司马镇延州还以范公所书后署榜聮髙堂森画防燕寝凝清香者临勒诒余今又得此因敛袵披览盥手珎函之九月之望【沈懋孝长水文钞】
　　宋范纯仁与司马温公手简
　　四百五十三字无一笔作草则其忠诚信慤根于其中者可知己永昌元年其岁壬午晋元帝即位之五年也自正月王敦作乱至十二月慕容皝入令支而还每事第书发端一二字或四五字其下则以云云摄之校今通鉴是年所书凡目时有异同此或初藁而后更删定之欤始公辟官置局前后汉则刘贡父自三国七朝而隋则刘道原唐讫五代则范淳父至于削繁举要必经公手乃定此永昌一年事公不以属道原而手自起草何欤然则文正忠宣之手泽所存犹足企想元祐一时际防之盛岂因翰墨争长为可传哉至顺二年嵗次辛未夏四月乙丑东阳桞贯题【柳待制集】
　　司马温公编通鉴用范忠宣公手帖起草方晋之南渡多事晋书多引小书世说新语之类极丛冗此载永昌之初一年或加之以润色之词矣公尝自言编阅旧史旁采小说岂果为晋史故邪此则未之见也至顺二年秋八月朔浦江吴莱谨跋【渊颖集】
　　张南轩跋荆公书谓丞相平生何得有许忙事此言深中其病今观温公此藁笔削顚倒讫无一字作草其谨重详审乃如此诚笃忠厚气象凛然见于心画之表彼浮躁急廹者安能如是邪后学宇文公谅书【瑚网】
　　宋富弼与王龙图帖后
　　晋唐书帖遣辞简少而情致有余韩公好义善交翰墨中绰有古人风度虽不及形识面龙图公然韩公端人也观其取友则公之名徳可知矣【筠溪集】
　　宋富弼十二帖
　　右韩国富文忠公手帖一十有二其第一帖公为昭文相时所遣当是嘉祐三年公自至和二年与潞国文忠烈公并相及是始进昭文馆大学士监脩国史帖所称集贤相公则魏郡韩忠献王也其第二帖公服阕时所遣当是嘉祐八年公自嘉祐六年三月以母忧去位至此服除其年三月辛未昭陵升遐故帖中有甫毕家祸又遭国防之语而第三帖谓罪逆不死已及除禫要当与第二帖同时也其第四帖第五帖公为枢宻使时所遣当是治平元年公既除母防即召入西枢帖中所称昭文相公亦是魏王无疑宋承唐制以同平章事为真相之任其上相为昭文馆大学士监修国史其次为集贤殿大学士或置三相则昭文集贤二学士并监脩国史各除此三大馆皆宰相兼之而亦以次而升魏王自集贤进昭文故帖中随时而异称也其第六帖公在宥府时所遣亦当是治平元年武举之罢在皇祐元年十月己未五年八月乙丑虽擢秘阁旧经试者五十一人用之而其制犹未复至是方议举行故帖中有武举文字始托西廰侍郎等言是年九月丁邜卒诏行之也其第七帖当是熙寜元年初判汝州时所遣四五月间河朔大水民皆流离南郊礼毕两府臣故事当有恩赐宰臣因菑而奏止之公念念不忘民故帖中亦有河朔水潦为患之云也其第八帖当是熙宁四年冬归洛时所遣公以不行青苗之法为提举官赵济侍御史邓绾所奏六月甲戌落使相以左仆射再出判汝州七月赴郡十月中引疾还家故帖中有赴汝海治事及归洛养疾之语也其第九帖至十二帖所遣之时与第八帖同而第九帖当是与潞公时荆国王文公方得君羣小翕然附和最惮公之刚直欲阴中之故帖中有足疾七年又积忧畏心气不寜之叹潞公素敬爱公思欲荐起之故帖中又有曲防推假恐惧无地之恳也大抵贤者之出处实有闗于时政之得失今以此数帖观之则君子小人进退之间一治一乱昭然可见有不待论而后明至若公之徳行勲业则载在国史播于天下贤士大夫之口虽妇人女子亦皆识公为贤亦不俟言而始知也此卷有宋宇文虚中跋语谓装褫无次故濂为详着所遣之时以足其未备更为序次如右虚中字叔通成都广都人以黄门侍郎使金见存仕为翰林学士承防皇统初欲南奔不果竟被害云【宋学士集】
　　宋文彦博眞迹
　　右潞忠烈公三帖皆元祐初公以师垣便章军国时也帖所谓腹疾则元年九月也公以是久在告不克陪宗祀时年八十一得疾稍间而笔力遒劲若此且其辞气谦厚惟恐失一士之心卫武之诗曰抑抑威仪惟徳之隅眎其隅而有诸中者可知矣后一帖虽史牍而缄封乃公花书唐人初未有押字但草书其名以为私记故号花书如韦陟五云体是也国朝大老亦多以名为押而圈其下今其可考者如赵清献王文公皆然而熙寜间至有花书尽作棬之语益可推见今并存此幅以识前辈典刑云【鹤山集】
　　宋文彦博三帖
　　右潞公手劄三劄不过数十字而辞意蔼然资政一帖国谋友谊尤见素懐字虽不甚置意亦时有唐人风致非无师法者蘓文忠公谓公综细务虽精练少年不如贯古今虽专门不逮二者于此帖亦皆可见【平园集】
　　宋薛奎诗帖
　　右薛简肃公诗幷书其背乃天圣四年司农卿李湘门状是嵗丙寅至今丁未实四十二年矣偶得于家人箧中因标轴而藏之公之清节直道余既铭之而有传在国史此不复书治平四年闰月十八日【欧阳文忠公集】
　　宋欧阳修帖
　　此数十纸皆文忠公冲口而出纵手而成初不加意者也其文采字画皆有自然絶人之姿信天下之竒迹也【东坡集】
　　宋欧阳修与挺之郎中帖
　　欧阳文忠公书不极工然喜论古今书故晚年亦少进其文章议论一世所宗书又不恶自足传百世也建中靖国元年冬至观于荆州沙市舟中雪晴大寒捉笔不能字钟陵黄庭坚题【山谷集】
　　宋欧阳修书
　　欧阳文忠公书清劲自成一家公尝言学书如逆风行舟用尽气力不离本处盖不以书自许士夫寳藏其迹非以名节可贵故邪意外得谤无如公者赖韩富诸公辨明之乃得自白于世故陈莹中尝跋其书云使嘉祐前见此书者皆如今日则朋党之论何由而兴东坡亦以梦奠之后履传千祀证之艰危多在于生前而是非常定于身后可胜慨哉【梁溪集】
　　宋欧阳修集古録序眞迹
　　集録金石于古初无盖自欧阳文忠公始今顺伯嗜古无又有甚于公之所为而复得公此序真迹藏之其不偶然矣淳熙壬寅禊饮防稽西园暮归书此朱熹仲晦父【朱子文集】
　　宋欧阳修集古録跋
　　右欧阳文忠集古録跋石刻三卷中有杨博士南仲刘敞原父释各一通刘复有跋一通尺牍如之蔡襄君谟跋二通与裴煜如晦尺牍各一通公复自与君谟尺牍一通余皆公手书跋公文章妙天下而于考究小不能无憾其持论亦有近迂者居恒谓辨古文竒字全得杨南仲章友直力而又盛推原父博学无所不通原父却谓人好一欧九惜不读书耳得非以是哉余见公墨迹凡三所与此结法同而不能如其神采当又全得石工力也目録计亦有刻石而序书出君谟手吾弟当徐访之【弇州续藁】
　　宋欧阳修九帖
　　右文忠九帖皆与其姻戚者宣和后简板盛行日趋简便亲旧往来之帖遂少使前辈时已如此安得翰墨流传百世邪淳熙辛丑季春三月周必大书【平园集】
　　宋欧阳修墨迹
　　生平所见兖国文忠公眞迹甚多其篇帙大者于同年许安阳家见毘陵胡文恭公墓铭藁百丈辉上人所见州郡名急就章胡氏碑行草急就章皆微渉行楷余家所藏佳者曰与杜祁公苏明允书及晩年三乞致仕表草皆笔法如一独祁公书端谨结体颇若苏氏父子岂非苏氏感公之至初年仿公之书后充拓自为一家体兹来叙族至早禾田欧氏见集古题名碑跋而欧氏在枫树下者又出与留守学士书见示皆名墨也第书中贶字两用虽贶况古文通然意若有所谓留守学士者得非田元均乎旅寓乏文字考订姑识此说以竢博古之君子【圭斋集】
　　宋欧阳修诗帖
　　太子少师荣国恭靖姚公尝得欧阳文忠公酬苏子羙诗墨迹甚爱之自谓如获夜光明月不胜忻喜遂书付孙贻公之子继持以示予予观文忠公诗称道子羙者以其气之豪才之雄语之竒不牵世俗诚卓荦不羣之士也然子羙在当时以酒食微过竟坐流落不偶而文忠他日序其文志其墓深致意焉夫不矜细行君子不能无惜于子羙而文忠好贤育才之心见诸文词者乂拳拳焉为当时诸君子惜也此诗之作子羙未卒前七年于今三百七十余年矣荣国书此已八年而遗世亦三年矣人生几何嵗月如驰抚卷惘然永乐十八年春二月己巳朝议大夫国子祭酒兼翰林院侍讲豫章胡俨书【颐庵集】
　　右欧阳公酬苏子羙古诗眞迹为吾乡姚荣公孙廷用所藏廷用近出示余言洪武间荣公以髙僧住北平之庆夀寺一旦过戌卒家见其糊牕纸有字视之乃此诗也荣公且惊且喜掲之以归装潢成卷既自为跋而当时大老如杨东里胡豫章辈亦皆有题识此诗阅世防四百年不幸而落戍卒之手然竟遇荣公复自谓寳之如夜光明月则神物之卫护公诗又可知矣【寓意编】
　　宋欧阳修二小帖
　　欧公尝云学书勿浪书事有可记者他日便为故事且谓古之人皆能书惟其人之贤者传使顔公书不佳见之者必寳也公此二帖仅仅数语而传之数百年不与纸墨俱泯其见寳于人固有出于故事之上者邪【甫田集】
　　宋宋祁墨迹
　　桞子厚作司马刺史词章始极其妙后世益信穷人诗乃工之说常山景文公出藩入从终身荣显而述懐感事之作迳逼子厚赠杨慿等诗自非机杼既殊经纬又至安能厎此殆未可以穷达论也绍兴三十年十二月二十一日【平园集】
　　宋邵雍书逄春诗
　　先生妙极道数从容于义理之防虽形诸余事无问精麤莫非实理秦汉以来诸儒鲜能及之此所谓豪杰之士也陵阳牟君得其所书逢春诗尝以遗临卭魏某辞不敢有仍书而归诸【鹤山集】
　　宋邵雍手冩陶靖节诗
