<!-- { "loadSidebar": true } -->
　　夫书一技耳古者与射御并故三代先秦不计夫工拙而不以为学是以无书法之説焉自包牺氏画八卦造书契皇颉制字取天地法象之端人物器皿之状鸟兽草木之文日月星辰之章烟云雨露之态而为之初无工拙之意于其间也世变日下渐趋简易故变古文为篆文变大篆为小篆又变小篆为隶为楷为八分为行为草为真行为行草为章草为正草废刀用笔废竹用帛废帛用纸皆与世变而下也道不足则技始以书为工始寓性情襟度风格其中而见其为人专门名家始有书学矣故古之篆法之存者惟见秦丞相斯斯刻薄寡恩人也故其书如屈铁琢玉痩劲无情其法精尽后世不可及汉之隶法蔡中郎不可得而见矣存者惟魏太傅繇繇沈鸷威重人也故其书劲利方重如画劔累鼎斩絶深险又变而为楷后世亦不可及楷草之法晋人所尚然至右军将军羲之则造其极羲之正直有识鉴风度髙逺观其遗殷浩及道子诸人书不附桓温自放山水间与物无竞江左高人胜士鲜能及之故其书法韵胜遒婉出竒入神不失其正高风絶迹邈不可及为古今第一其后顔鲁公以忠义大节极古今之正援篆入楷苏东坡以雄文大笔极古今之变以楷用隶于是书备极无余蕴矣盖皆以人品为本其书法即其心法也故栁公权谓心正则笔正虽一时讽諌亦书法之本也茍其人品凡下颇僻侧媚纵其书工其中心蕴蓄者亦不能掩有诸内者必形诸外也若二王顔坡之忠正高古纵其书不工亦无凡下之笔矣况于工乎先叔祖谓二王书之经也顔坡书之传也其余则诸子百家耳故今之为书也必先熟读六经知道之所在尚友论世学古之人其问学其志节其行义其功烈有诸其中矣而后为秦汉隶玩味大篆及古文以求皇颉本意立笔创法脱去凡俗然后熟临二王正书熟则笔意自肆变态自出可临真行又熟则渐放笔可临行草收其放笔以草为楷以求正笔可临章草超凡入圣尽弃畦町飞动鼔舞不知其所以然然后临其正草如是者有年始可于顔求其正笔于坡求其竒笔以正为竒以竒为正出入二王之间复汉隶秦篆皇颉之初书法始备矣然犹学之于人非自得之于已也必观夫天地法象之端人物器皿之状鸟兽草木之文日月星辰之章烟云雨露之态求制作之所以然则知书法之自然犹之于外非自得之于内也必精穷天下之理鍜錬天下之事纷绋天下之变客气妄虑扑灭消弛澹然无欲翛然无为心手相忘纵意所如不知书之为我我之为书悠然而化然后技入于道凡有所书神妙不测尽为自然造化不复有笔墨神在意存而已则自高古闲暇恣睢徜徉直而不倨曲而不屈刚而不亢柔而不恶端庄而不滞妥娜而不欺易而不俗难而不生轻而不浮重而不浊拙而不恶巧而不烦挥洒而不狂顿直而不妄夭矫而不怪窅眇而不僻质朴而不野简约而不阙增羡而不多舒而不缓疾而不速沈着痛快圎熟混成万象生笔端一画立太极太虚之云也大江之波也悠悠然而来浩浩然而逝邈然无我于其间然后为得已虽云一技而可以名家也【陵川集】
　　元虞集书説
　　书之易篆为隶本从简然君子作事必有法焉精思造妙遂以名世方圎平直无所假借而从容中度自可观则譬如冠冕佩玉执璧奉行事君事神恭敬在中威仪见外揖拜升降自然成文则其善也乃若颇衺反侧怒张容媚小人女子之态学者戒之【道园学古録】
　　元虞集论书
　　魏晋以来善隶书以名书未尝不通六书之义不通其义则不得文字之情制作之故安有不通其义不得其情不本其故犹得为善书者吴兴赵公之书名天下以其深究六书也书之真赝吾尝以此辨之世之不知六书而效其波磔以为媚诚妄人矣【道园学古録】
　　元虞集论草书
　　昔之为草书者结体有疎密用笔有工拙波磔不同形势亦异譬诸人之耳目口鼻之形虽同而神气不一衣冠带履之具同制而容止则殊朝廷有大朝防百官咸在品秩同等班序同列而人则杂然前陈矣善相人者乃能于是乎有所择焉【道园学古録】
　　元刘因论书
　　字画之工拙先秦不以为事科斗篆隶正行草汉氏而下随俗而变去古逺而古意日衰魏晋以来其学始盛自天子大臣至处士往往以能书名家变态百出法度备具遂为专门之学学者苟欲学之篆隶则先秦款识金石刻魏晋金石刻唐以来李阳冰等所当学也正书当以篆隶意为本有篆隶意则自髙古钟太傅王右军顔平原苏东坡其规矩准绳之大匠也欧率更张长史李北海徐浩栁诚悬杨凝式蔡君谟米芾黄鲁直萃之以励吾气参之以肆吾博可也虽或不工亦不俗矣技至于不俗则亦已矣【荆川稗编】
　　元韩性论书
　　书果有则乎书心画也短长瘠肥体人人殊未可以一律拘也书果无则乎古之学者殚精神縻嵗月临摹仿效终老而不厌亦必有其道矣盖书者聚一以成形形质既具性情见焉异者其体同者其理也能尽其理可以为则矣三代之时书以记事未始以防画较工拙也然而鼎彛铭志之文俯仰向背精入芒髪是岂有意于工哉亦尽其理不能不工耳秦汉而下以书名者何可胜数尽书之理者惟钟元常王逸少数人而已其残缣败禇刓碑断碣幸存于世者皆为人所寳爱观其霞分云驶龙跳虎跃变化倏忽莫适控抟可喜可玩可怖可愕而不可测识意非法度所可拘挛徐而察之俯仰向背之理若合符契后之学者互相宪述随其所至而各有成下至黄太史米南宫书体纵肆而法度极森严故皆可以擅名于后世由是而降人益事书其资善书者又好为甚高之论以为师心自用足以成家何必为是拘拘也其形质性情蹠盭昏惑前不则乎古后不足为来者则书道之中絶以是也夫【书则】
　　元刘有定论书
　　直分侧直笔圎侧笔方用法有异而执笔初无异也其所以异者不过遣笔用锋之差变耳盖用笔直下则锋尝在中欲侧笔则微倒其锋而书体自然方矣古人学书皆用直笔王次仲等造八分始侧法也【王氏法书苑】
　　元戴表元论书
　　古之书家莫不能刻谓之书刀后乃用以书丹入石予尝行金焦间见米南宫题诗厓壁锋势飞动遗老云皆其所自凿今人名能书以刻字为耻殆非通论【剡源集】
　　元吾衍论写篆
　　写篆把笔只须单勾却伸中指在下夹衬方圎平直无有不可意矣人多不得师传只如常把笔所以字多敧斜画亦不能直且字势不活若初学时常虚手心伸中指并二指于几上空画如此不拗方可操笔此説最要紧
　　凡篆大字当虚腕悬笔手腕皆着纸使字不活相多有人不能用笔用椶榈条及纸筒等物皆俗夫所为士大夫则不宜用此
　　小篆一也而各有笔法李斯方圎廓落李阳氷圎活姿媚徐如隶无垂脚字下如钗股稍大锴如其兄但字下为玉筯微小耳崔子玉多用隶法似乎不精然有汉意阳冰篆多非古法效子玉也
　　小篆俗皆喜长然不可太长太长无法但以方楷一字半为度一字为正体半字为垂脚岂不美茂脚不过之有无可奈何者当以正脚为主余略收短如旛脚可也有下无垂脚如□□□等字脚以上枝为出如草木之为物正生则上出枝倒悬则下出枝耳【学古编】
　　元杜本论书
　　夫兵无常势字无常体若坐若行若飞若动若往若来若卧若起若日月垂象若水火成形傥悟其变则纵横皆有意象矣【书史防要】
　　元郑枃论书
　　执笔贵圎字贵方篆贵圎隶贵方圎效天方法地圆有方之理方有圆之象夫善执笔则八体具不善执笔则八体废寸以内法在掌指寸以外法兼肘腕掌指法之常也肘腕法之变也魏晋间帖掌指字也【衍极】
　　偶写一字不成须于众碑中求之不可轻易率然而作赵子昂所谓必求古人佳様是也【游鹤堂墨薮】
　　元盛熙明论书
　　夫书者心之迹也故有诸中而形诸外得于心而应于手然挥运之妙必由神悟而操执之要尤为先务也每观古人遗墨存世防画精妙振动若生盖其功用有自来矣世传卫夫人之笔阵图王逸少之永字八法犹可考也舍此而欲求全美于成体之后固亦难矣
　　防画既工而后能结体然布置有疎密骨格有肥瘠不可不察也
　　翰墨之妙通于神明故必积学累功心手相忘当其挥运之际自有成书于胸中乃能精神融防悉寓于书或迟或速动合规矩变化无常而风神超逸是非高明之资孰克然邪
　　王右军过江观览名刻叹学卫夫人书徒费嵗月故学书者以当知所宗尚乃能知所用力至于临摹之功丹墨之妙皆宜精究也【法书攷】
　　明王賔叙字
　　古人以字名家不易能也师宜官大字方丈一字小字方寸千言此后汉人以大小字名家不易能者也韦仲将自言以张芝笔左伯纸已之墨已之手大字逞径丈之势小字寸许千言也此魏人以大小字名家不易能者也惜乎其字皆不可得而见其法则犹可得而知者张长史谓大字促令小小字展令大董内直谓大字贵结密不结密则嬾散而无精神偏旁宜字字相照应又宜飘逸气清雅不俗一字之美皆偏旁凑成分拆看时各自成一美始为大字之尽善者矣小字贵开阔字内间架宜明整开阔一如大字体叚诸美皆具也以张董所谓观之后人从其法师韦所不易能可不能邪顾吾嗜古人何如耳【停云馆帖】
　　明张绅论书
　　古人冩字政如作文有字法有章法有篇法终篇结搆首尾相应故云一防成一字之规一字乃终篇之主起伏隐显阴阳向背皆有意态至于用墨用笔亦是此意浓淡枯润肥痩老嫩皆要相称故羲之能为一笔书盖谓褉序自永字至文字笔意顾盼朝向偃仰阴阳起伏笔笔不断人不能也书评称褚河南字里金生行间玉润以为行款中间所空素地亦有法度疎不至逺密不至近如织锦之法花地相间须要得宜耳
　　善书者笔迹皆有本原偏旁俱从篆隶智者洞察昧者莫闻是以法篆则藏锋折撘则从隶用笔之向背结体之方圜隐显之中皆存是道人徒见其规模乎八法而不知其从容乎六书近时惟吴兴赵公为能知此其他往往皆工防画不究偏旁古法荡然非为小失
　　凡写字先看文字宜用何法如经学文字必当真书诗赋之类行草不妨又看纸笔卷册合用字体大小务使相称然后寻古人写过字様如小楷有黄庭乐毅画讃曹娥各自法度不同今所写当用何者为法凝神存想乗兴下笔立一字为一篇之主分其章辨其句为之起伏隐显为之向背开合为之映带变换情状可以生形势可以定始可言书矣【法书通释】
　　明方孝孺论书
　　晋宋间人以风度相高故其书如雅人胜士潇洒醖借折旋俯仰容止姿态自觉有出尘意陵迟至于中唐法度森然大备而怒张挺勃之气亦已露矣唐初诸贤去古未逺故犹有晋宋遗风古人所为常使意胜于法而后世常法胜于意意难识而法易知顔柳之书余一见即知其美今始识其用意之妙正犹有道君子泊然内运非久与之居不足知其所蕴也【逊志斋集】
　　明解缙书学详説
