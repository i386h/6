<!-- { "loadSidebar": true } -->
　　昔庾肩吾定张芝至于法髙一百二十有八人为九品李嗣真録李斯至于张正见八十一人为十等其间有两存者有互见者网罗前哲固已博矣然肩吾梁人也其去义献未逺其所评逺者必有据依近者皆所亲见而嗣眞得承羣贤之绪余而又益以隋唐之近迹故可以锱铢以权之尺寸以度之列为数品然太繁则乱其升降失中者多矣其説止于题评譬喻不求事实虚言润饰孰为准绳至张懐瓘乃讨论古今自史籀至于唐之卢藏用为神妙能三品然或失于折衷或伤于鄙俚而叙古人之行事未备其犹病诸子欲不踵懐瓘别为一书然自度僻处而去古益逺其所见闻皆不及懐瓘之博且详也虽复増损其能甚异哉于是续而补之自隋以前能书者虽懐瓘所不録而杂见于庾李书品窦众述书赋迹絶难考此不复载也懐瓘开元中尝为翰林供奉工书之外无闻焉此谓神妙能者以言乎上中下之号而已岂所谓圣神之神道妙之妙贤能之能哉就乎一艺区以别矣杰立特出可谓之神运用精美可谓之妙离俗不谬可谓之能据所传覩精为着定茍好恶之异商之差以俟来哲然同品之间固有优劣览之可以自知焉
　　神品三人
　　顔眞卿　　　张长史　　　李阳冰
　　妙品十六人
　　唐太宗　　　虞世南　　　欧阳询
　　欧阳通　　　褚遂良　　　陆柬之【髙正臣附】
　　徐峤之　　　徐浩　　　　释懐素【懐仁附】
　　栁公权　　　沈传师　　　韩择木
　　徐【弟锴及李无惑附】石曼卿　　　苏子美
　　蔡君谟
　　能品六十六人　附下九人
　　唐髙宗　　　唐宗　　　唐顺宗
　　汉王元昌　　临川公主【晋阳公主房邻妻附】杨师道
　　裴行俭　　魏叔瑜【子华甥薛稷兄叔琬王方翼附】宋令文【子之问之愻之悌附】王绍宗【孙防礼附】　王知敬【殷仲容附】　卢藏用
　　岐王范　　　李邕　　　　钟绍京【萧祐附】
　　韦陟　　　　萧诚【宋儋李璆附】　张廷珪
　　贺知章　　　司马子微【卢鸿附】王维
　　吕向　　　　郑防　　　　梁升卿
　　史惟则【蔡有邻李潮王遹附】褚庭诲　　胡沛然【苏灵芝附】
　　张懐瓘　　　张从申　　　段季展
　　韩滉　　　　归登　　　　邬彤
　　郑余庆　　　韩愈【刘禹锡栁宗元附】韩梓材【羊士谔附】
　　裴潾　　　　李徳裕　　　牛僧孺
　　李绅　　　　裴休　　　　唐度
　　卢知猷　　　于僧翰【钱忠懿王俶附】钱惟治
　　钱昱　　　　李煜　　　　王着【李居简尹熙古仲翼附】郭忠恕　　　句中正　　　李建中【唐异附】
　　释梦英【颢彬梦正宛基附】宋绶【子敏求附】　杜衍
　　范仲淹【欧阳修附】　王洙　　　　周越
　　邵餗【邵必附】　　章友直【杨仲南元居中附】雷简夫
　　康询　　　　张伯玉　　　愼东美
　　系説
　　自天圣景祐以来天下之士悉于书学者稍复兴起如周子发石曼卿苏子美蔡君谟之俦人亡迹存皆着在篇中矣今列于廊庙布于台阁复有数公有若韩魏公骨力壮伟文潞公风格英爽介甫相国笔老不俗王大参资质沉厚邵兴宗思致快锐宋次道陆子履碑刻遒丽滕元发王乐道尺牍流便王才叔以婉美称苏子瞻以淳古重及蔡仲逺沈睿达之徒皆彬彬可观予固未量其所至安敢品之然金闺玉堂之士布衣韦带之流岂乏能者哉予病且隠罕与缙绅接固不得而知也后之与我同志者固当捜而次之【墨池编】
　　宋陈黄裳评曽氏兄弟书
　　曽文定公巩如谢家子弟虽时偃蹇不端正自爽垲有一种风气文肃公布如髙丽使人抗浪甚有意气文昭公肇如玉环拥尰自是太平人物湘潭公宰如吴兴小儿形虽未成而骨体甚隽【王氏法书苑】
　　宋黄伯思论逸少诸子书
　　逸少七子上四人与子敬书具传惟之肃之遗迹未见余皆得家范而体各不同是善学逸少书者犹顔延年对宋文帝论其诸子自谓竣得臣笔测得臣文得臣义跃得臣酒书亦犹是也仆今以拟王氏诸子则逸少之书凝之得其韵操之得其体徽之得其势涣之得其貌献之得其源然而大令之书特知名而与逸少方驾者盖能本父之书意所循者大故也眞行则法钟草圣则师张二家之法逸少所自出从而效之所以特髙于诸王犹鲁堂诸子由赐商偃皆以儒称卒之得其传者子渊而已【东观余论】
　　宋黄伯思评书
　　章草惟汉魏西晋人最妙至逸少变索靖法稍以华胜世传书诸葛武侯对蜀昭烈语及豹奴等章帖皆逸少书也萧景乔出师颂虽不逮魏晋人然髙古尚有遗风自其书中观之过正隶逺矣隋智永又变此法至唐人絶罕为之近世遂窅然无闻盖去古既逺妙指弗传防至于泯絶邪然世岂无兹人顾俗未之识耳
　　洛人好杨凝式少师书信可传宝但自唐中世来汉晋书法不传如凝式辈所祖述者不逺防稽父子笔法似不如是洛人得杨眞迹夸诩以希世珍所谓子诚齐人耳
　　我居清空表君处红埃中仙人持玉尺度君多少才玉尺不可尽君才无时休此上清寳典李太白诗也近世书人惟章申公能传笔意虽精巧不逮唐而笔势超越意出褚薛上矣比来【空一字疑襄字】阳号知古法然但能行书正草殊不工爱观古帖而议论疎濶好摹古帖而画失眞世言其搨本与眞迹同然比李建中周越辈则小过也【东观余论】
　　宋髙宗评书
　　先皇帝喜书致立学养士惟得杜唐稽一人余皆体仿了无神气因念东晋渡江后犹有王谢而下朝士无不能书以擅一时之誉彬彬盛哉至若绍兴以来杂书游丝书惟钱塘吴说法惟信州徐兢亦皆碌碌可叹其也【翰墨志】
　　宋朱熹评书
　　书学莫盛于唐然人各以其所长自见而汉魏之楷法遂废入本朝来名胜相传亦不过以唐人为法至于黄米而欹倾侧媚狂怪怒张之势极矣近岁朱鸿胪喻工部者出乃能超然逺览追迹元常于千载之上斯已竒矣【朱文公集】
　　宋魏了翁论三家书
　　石才翁才气豪赡范徳孺资禀端重文与可操韵清逸世之品藻人物者固有是论矣今观其心画各如其为人【魏鹤山集】
　　宋倪思评书
　　本朝字书推东坡鲁直元章然东坡多卧笔鲁直多纵笔米老多曵笔若行草尚可使作小楷则不能矣他如苏子美周越近如吴说辈皆不免于俗独蔡君谟行书既好小楷如茶谱集古録序颇有二王楷法若大字楷书则亦不能免俗若有美堂记昼锦堂记及荔支谱所谓厚皮馒头是也大抵楷法贵于端重又要飘逸故难两全【经鉏堂杂志】
　　宋赵希鹄评宋朝名贤书
　　朝中名贤书惟蔡莆阳苏许公易简苏东坡黄山谷苏子美秦淮海李龙眠米南宫呉练塘傅朋王逸老皆比肩古人莆阳典重有法度许公无愧杨法华东坡草圣得意咄咄逼顔鲁公山谷乃悬腕书深得兰亭风韵然行不及眞草不及行子美乃许公之孙自有家法草圣可亚张长史淮海专学钟王小楷姿遒劲可爱龙眠于规矩中特飘逸绰有晋人风度南宫本学顔后自成一家于侧掠拏趯动循古法度无一笔妄作练塘深入太史之室时作钟体逸老殆欲欺凌懐素或为过矣【洞天清録】
　　宋葛立方论米蔡二家书
　　本朝书米元章蔡君谟为冠余子莫及君谟始学周越书其变体出于顔平原元章始学罗逊濮王书其变体出于王子敬君谟泉州桥柱题记絶过平原元章鎭江焦山方丈六版壁所书与子敬行笔絶相类艺至于此亦难矣东坡赠六观道人诗云草书非学聊自悟落笔已唤周越奴则越之书未甚髙也襄阳学记乃罗逊书元章亦襄阳人始效其作至于笔挽万钧沉着痛快处逊法岂能尽邪【韵语阳秋】
　　元元好问评金国名公书
　　任南麓书如老法家断狱网宻文峻不免严而少恩使之治京兆亦当不在赵张二王之下黄山书如深山道人草衣木食不可以衣冠礼乐束缚逺而望之知其为风尘物表黄华书如东晋名流徃徃以风流自命如封胡羯末犹有蕴借可观闲闲公书如本名头陀学至无学横说坚说无非般若百年以来以书名者多矣宇文太学叔通王礼部无竞蔡丞相伯坚父子吴深州彦髙髙待制子文耳目所接见行辈相后先为一时任南麓赵黄山赵礼部厐都运才卿史集贤季宏王都勾清卿许司諌道眞为一时若党承防正书八分闲闲以为百年以来无与比者篆字则李阳冰以后一人郭忠恕徐常侍不论今卷中诸公书皆备而行溪独见遗正如邺中賔客应刘徐阮皆天下之选使坐无陈思王则亦不得不为西园清夜惜也【元遗山集】
　　元袁裒评书
　　汉魏以降书虽不同大抵皆有分余风故其体质髙古及至二王始复大变右军用笔内擫而收敛故森严而有法度大令用笔外拓而开廓故散朗而多姿贞观以后书法清婉亦由接武六朝余风未散至开元以后乃务重浊李北海专事竒崛徐防稽全师禊序至顔太师一变为方整规矩然平原画赞乃展逸少者耳下及沈栁各命新体至杨李而极逮至王着始追踪永师逺迹二王故世所传淳化阁帖犹不失古人意度者以出于着故也庆歴以来惟君谟特守法度睂山豫章一埽故常米薛二蔡大出新竒虽皆有所祖袭而古风荡然南渡而后思陵大萃众美筋骨过婉呉傅朋规仿孙过庭姿媚伤妍近世姜尧章迥脱脂粉一洗尘俗有如山人隠者难登廊庙盖专工气韵则有旁风急雨之失太守绳墨则贻叉手并脚之讥大要探古人之微极前代之工巧乃为至妙夫古人所以穷极絶巧者以得眞迹临摹也今去古既逺重经丧乱眞迹愈少阁帖数行价逾金玉穷乡学士何由获窥加以传模之余失眞益甚今世师阁本者多尚肥美仿绛刻者率务竒劲茍记忆所遗本态呈露致使学者讹以传讹谬以袭谬殊不知前乎千百载之先崔蔡张钟之徒复何所仿像而为之哉良以心融神防意达巧臻生变化于豪端起形模于象外诸所具述咸有其由必如庖丁之目无全牛由基之矢不虚发斯为尽美老子曰通乎一万事毕此之谓也虽然黄太史有言士大夫下笔须使有数万卷书气象始无俗态不然一楷书吏耳初何足云【元文类】
　　元赵孟頫论宋十一家书
　　李西台书去唐未逺犹有唐人余风欧阳公书居然见文章之气蔡端明书如周南后妃容徳兼备苏子美书如古之任侠气直无前东坡书如老熊当道百兽畏伏黄门书视伯氏不无小愧邪秦少游书如水边游女顾影自媚薛道祖书如王谢家子弟有风流之习黄长睿书如山泽之癯骨体清澈李博士书如五陵贵游非不秀整政自不免于俗黄太史书如髙人胜士望之令人敬叹米老书如游龙跃渊骏马得御矫然拔秀诚不可攀也【铁网瑚】
　　元鲜于枢评书
　　张长史懐素髙闲皆名善草书长史颠逸时出法度之外懐素守法特多古意髙闲用笔麤十得六七耳至山谷乃大壊不可复理【清河书画舫】
　　元宋本评书
　　鲜于困学如云间公子玉骨横秋富贵风流仍复度世胡绍开如拙工铸鼎模范未精沉重哨似竒实陋姚先生如上帝隂兵举世不识怳忽变现要以气胜卢疎斋如丛祠野屋绘画风雷虽复骇人却非尘俗张大经如油翁献技钱孔不濡运杓自然不过熟耳茍正甫如近郊田叟老不作业意度贞淳恨乏京様王参政如勤妇作缣致力杼轴虽媿罗绮亦复迟壊周景逺如头陀学佛颇见小乗苦行继修或可证果【元文类】
