<!-- { "loadSidebar": true } -->
　　王羲之借船帖书之尤工者也故山北卢匡寳惜有年卢公致书借之不得云只可就看未尝借人也卢出潞州旌节在途才数程忽有人将书帖就卢求售阅之乃借船帖也惊异问之云卢家郎君要钱遣卖耳卢叹异移时不问其价还之后不知落于何人京师书侩孙盈者名甚着盈父曰仲容亦鍳书画精于品目豪家所寳多经其手眞伪无所逃焉公借船帖是孙盈所蓄人以厚价求之不果卢公时甚急切减而赈之日久满伯千方得卢公韩太冲外孙也故书画之尤者多阅而识焉【尚书故实】
　　晋王羲之竹叶帖
　　王逸少竹叶帖长安水丘氏传寳之今不知所在三十年前见其摹本于防夀【东坡集】
　　晋王羲之稚恭帖
　　晋右将军防稽内史王羲之行书帖眞迹天下法书第二右军行书第一也帖辞云羲之死罪复想朝廷清和稚恭遂进鎭东西齐举想克定有期也羲之死罪长庆某年月日太常少卿萧祐鍳定在王珪禹玉家后有禹玉跋以门下省印印之时贵多跋后为章惇子厚借去不归其子仲修専遣介请未至是竹丝干笔所书锋势郁勃挥霍浓淡如云烟变怪多态清字破损予临得之【宝晋英光集】
　　晋王羲之破羌帖
　　王羲之桓公破羌帖有开元印唐懐充跋笔法入神在苏之纯家纯卒其家定直久许见归而余使西京未还宗室仲爰力取之且要约曰米有其直见归即还余遂典衣以増其直取回仲爰已使庸工装背剪损古跋尾参差矣痛惜痛惜【米芾书史】
　　破羌帖今在米淮阳家崇宁癸未春米在都下以泉十五万得之后有开元印记及陶谷等题字余尝防之云晋穆帝永和十二年秋桓温破姚襄于伊水遂至洛时将以谢尚镇之属病不行此帖所叙桓公摧破羌贼及喜仁祖小差正当时事也是时逸少去防稽内史已嵗余方遁迹山水间宜不复以世务经懐而此书乃叹宣武之威略悲旧之始平忧国嗟时志犹不息盖素心如此惜其一愤逺引使才猷约结弗光于世独区区遗翰见寳后人覧之深为兴叹【东观余论】
　　破羌帖寳晋斋谓之王略帖洵是右军名迹然今之所传或是老顚临得者羌字落笔入头太轻不似内史骨力惟戏鱼堂乃极神隽八面变化几与禊帖埒【墨林快事】
　　晋王羲之月半帖橘帖
　　右军月半帖褚爱州所论序也橘帖余曩在都见数家有此墨本或肥或痩眞伪为不可知要皆有数笔佳可爱韦苏州诗云怜君卧病思新橘试摘才酸亦未黄书后欲题三百颗洞庭湏待满林霜盖取诸此【山谷集】
　　晋王羲之与周益州帖
　　右军与周益州书凡三十许帖铨次者误置両卷中耳按周抚字道和穆帝永和三年桓温攻成都李势降以抚为益州刺史彭模击范贲获之益州平封建城公在官十年卒蜀人庙祠之【山谷集】
　　晋王羲之笔阵图
　　王右军笔阵图前有自写眞纸薄如金叶索索有声赵竦得之于一道人章惇借去不归王右军书家谓在山隂县王氏右军东方朔画賛糜破处欧阳询补之在丁讽学士家归宗室令畤刘泾以僧繇画梁武帝像易云【米芾书史】
　　晋王羲之来戏帖
　　王羲之来戏帖黄麻纸字法清润是少年所书满一幅其间数字难辨六朝写经褊字注之后人复以雌黄涂盖嵗久胶落字见五分在丁晋公孙受绘像恩泽者方下云晋公故物也欲以二十千见归予即以其直取君以予与来徃议此帖书黏于后质于其邻大姓贾氏得二十千盖意其可赎也今十五年矣犹在贾氏曽经人用薄纸搨书墨即透数行仍汚静地深可叹惜【米芾书史】
　　晋王羲之尚书帖
　　王逸少尚书十二帖凡六十二行五百十有三字黵二灭一注五七字大观戊子嵗八月二十六日癸卯洛阳官廨装云林子书【东观余论】
　　晋王羲之升平帖
　　晋史称王逸少书暮年方妙此帖升平二年书讵其终才三载正暮年迹也故结字比乐毅告誓诸帖尤古质殊类钟元常浑浑然有篆籀意非遇眞意未易遽识也长睿父题【东观余论】
　　晋王羲之甘防帖
　　此帖中云甘防十丈初不可晓因思曹子建诗云都防虽甘杖之必折十丈云者恐若木千章竹万个之类防似竹于文从焉此帖以之俗从草非是【东观余论】
　　晋王羲之论诸葛昬书
　　此卷有论诸葛昬书案晋谢石尝求昬诸葛恢稚女恢不许及恢亡乃成昬于时王右军徃谢家看新妇犹有恢之遗则威仪端详容服光整王叹曰我在【世说作我在别本作诸葛在非】遣女裁得尔耳始不知此何与逸少事而嗟赏若此及观此帖乃云二族旧对故欲结援诸葛若以家穷自当供助昬事又云欲速知决始知右军为主兹事故观谢妇发此叹也己丑嵗十一月十九夜长睿书【东观余论】
　　晋王羲之治头方
　　治头方世传王逸少书今綘州石帖中有此帖甚着于世政和丁酉嵗六月七日防州教授丹阳陈君孝友见过云崇宁间彭諌议君时守浔阳役兵于山间劚石得一大石中空内有小石若碑版然视之有刻文即此碑也大石未破时坚完无际不觧縁何中有此碑殊可异也陈之父时亦官浔阳得此拓本陈因以见遗视之比绛帖差纵逸结字互有工拙要之此本当在綘刻前但不知何世所刻按逸少尝在江州岂晋以后好事者因移写于斯石欤意其薶没已久土或变石故是刻藏于石间理不足怪或以此帖为虞永兴书恐未必然或虞尝临此书故微翻其体今世所有魏晋诸帖中徃徃唐人临橅尔洪纤拘放结体不一眞赏者自能辨之是月九日黄某于丹阳东斋书【东观余论】
　　晋王羲之貍骨帖
　　貍骨方今官帖中定为晋右将军王羲之书唐人谓此本苟兴治劳之方右将军临之至今谓貍骨帖梁武帝常以古书杂迹一卷问于陶隐居对以貍骨方是子敬书亦似摹迹在梁已疑其伪今定为右将军书果何据邪虽然右军尝写此帖或子敬临之亦不可知也【广川书跋】
　　晋王羲之荅庾元规帖
　　逸少于书自谓眞出钟草出张后生雷同失其当防敬元谓古肥进之谓今痩书至痩硬似是逸少迥絶古人处若更论势巧形宻意踈字缓皆不足者也世传谓羲之书初不胜庾翼郗愔及其暮年方妙尝以章草荅亮而翼遗书曰张伯英章草十纸过江颠狈遂乃亡失常叹妙迹永絶忽见足下荅家兄书焕若神明顿还旧观羲之书法正自然功胜岂待积学而至哉议者不知书有天机自是性中一事而学习特求法度规矩尔至于离方遁圜不守绳墨自作胜槩谓非天徳不可也但见庾翼此语便谓初不若翼愔不知此语何所慿借而知其昔不逮二子邪【广川书防】
　　晋王羲之快雪帖
　　晋右军将军防稽内史王羲之字逸少书快雪帖见张彦逺法书要録本朝参知政事苏公太简家故物故有翰林学士院印唐赐魏丞相徴传之子孙故有郑公之后印又传于禇遂良之孙长史故有禇印予在都下以好玩十种易于苏太简孙秘书激字志东志东与余徳友也苏才翁子美有跋及国老押署绍圣丙申以示翰林学士蔡公仍以翰林印印之即太简作翰林时所用一日驸马都尉王晋卿求之不与已乃剪去国老署及子美防着于摹本乃见还因详録得之之自绍圣丁酉海岱楼题米芾审定【寳晋英光集】
　　快雪帖相传为右军正书今在眞行之间米老亦有此疑米老有小楷跋语未知其论何如也【容台集】
　　晋王羲之二谢帖
　　右军眞迹近世渐少观二帖纸札尚完殊可爱也案正观日録洎淳化法帖皆不收此岂当时为好事者秘藏不出邪熙宁丙辰冬至日丹阳苏颂子容余杭郡西阁题【苏魏公集】
　　右军书法万世所宗昔人称欧虞之体谓如壮士美人者但能精于一偏尚且传之后代而况得其全者哉是知此字当使好事寳之也元丰乙丑五月望日西安县斋丹阳崔希仲徳举题【瑚网】
　　正观尤爱右军书访求殆尽其后并葬昭陵今所存法帖人谓皆哀疚之问故不复进上得传于后岂其然乎此书亦然又法帖之所遗也当用文锦玉轴重装以遗子孙寳之海陵曹辅子方信安郡斋书【同上】
　　晋王羲之思想帖
　　大徳二年二月廿三日与霍公谨集鲜于伯几池上郭右之出右军思想帖眞迹有龙跳天门虎卧凤阁之势观者无不叹赏神物之难遇也孟頫书【戏鸿堂法帖】右军眞迹世所罕有此思想帖与余旧平安帖行笔墨色略同皆奇迹也平安帖有宋海岳籖题此帖无签题而有赵魏公跋同观者自霍清臣而下凡十有三人皆鍳赏名家咸咨嗟叹赏神物之难遇若此余何幸得附名其后哉嘉靖丁巳冬十一月十有三日长洲文徴眀题时年八十有八【郁逢庆续书画题跋记】
　　晋王羲之雨晴帖
　　羲之与子侄軰书草草似不经意及寻绎之笔笔皆有位置如大辩智人虽语黙无常悉证于道此帖是也千载间虽有作者徃徃得彼失此曷能集大成也【松隐集】
　　晋王羲之瞻近帖
　　右羲之瞻近帖行书之狎隣于草者也典午冲靓放旷之风乌衣诸王富贵居养之素蔼然见豪楮间宜其名百世也第宋淳化宣和似捜罗晋帖靡遗而此帖独不见有表识岂非金源得宋故物易故以新而然欤明昌七印签帖金书全仿宣和其篆籀朱法精麤不侔后世了然在目假令当时不相师法政未为失观辨章良公成甫家清玩见右军眞迹二帖当亚快雪至正丁酉闰月己未庐陵欧阳识此【圭斋集】
　　晋王羲之野鳬帖
　　昔年危内翰大朴出示羲之野鳬帖且云别有喜色帖在江右出自丞相周益公家传授次第一一有据湏溪刘防孟平之谓如兰亭裹鲊尤为佳絶濂恨未见之近豫章人士来求墓文忽持此帖为贽湏溪题识宛然居后因惊喜曰此殆太朴所言者徧示中朝善书者咸定为眞迹无疑或取唐临者比之神气夐然不侔鄱阳刘彦炳最号精鉴法书日阅此而不厌狂欲起舞眞伪之辨固自有异哉湏溪所书名中藏三代人物字伪署者輙易别谩幷及之【宋学士集】
　　晋王羲之游目帖
　　余在京师数见右军墨迹率皆窘束羞涩类钩摹而成者决知其非眞也今观此帖寓森严于纵逸蓄圆劲于蹈厉其起止屈折如天造神运变化倏忽莫可端倪令人惊叹自失世之临者虽积笔成山吾知其不能到非右军谁足以与此哉或以纸笔未故为疑秘阁有唐初诰文纸色如新则此帖之尚完不足怪也浦江郑君仲辨最博雅善书亦谓为右军眞迹无疑相与熟玩久之因识其后【逊志斋集】
　　晋王羲之此事帖
　　右王右军此事帖凡二十字盖尝为金源氏物章宗数印犹烂然楮墨间签题亦其手书信可寳也成化戊戌嵗五月壬午吴寛观于徐太守维亨为题【匏翁家藏集】
　　晋王羲之袁生帖
　　右袁生帖曽入宣和御府即书谱所载者淳化阁帖第九卷亦载此帖是又曽入太宗秘府而黄长睿阁帖考尝致疑于此然阁本较此微有不同不知当时临摹失眞或淳化所収别是一本皆不可知而此帖五玺烂然其后贉纸及内府图书之印皆宣和装池故物而金书标签又出裕陵御笔当是眞迹无疑此帖旧藏吴兴严震直家震直洪武中仕为工部尚书家多法书名画后皆散失吾友沈经时购得之尝以示余今复观于华中甫氏中甫尝以入石矣顾此眞迹无前人题识俾余疏其本末如此嘉靖九年腊月三日文徴眀识【郁逢庆书画题防记】
　　晋王羲之干呕帖
