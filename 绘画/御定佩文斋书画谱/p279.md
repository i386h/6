<!-- { "loadSidebar": true } -->
　　功曹史残画像
　　功曹史残画像为傍行者四第一行凡五车中车而坐者一人御者亦一人自第二车后复有一人踵其后右执杖左执一物如扇之状最后别有一人石缺不能尽见第二行导者二人左执管而吹之其右则石缺凡三车车后不复有人最后又一车才见其马之半第三行导者四人右持铙左执管凡两车最后又一车则见其人之半面第四行一人乘马在前次二车其前车亦有一介随其后最后又一车亦见其马之半车各一马有盖左方通下三行为一可见者二大车后有二马奴隶凡六人其前则缺矣【隶续】
　　伏尉公墓中画像
　　在资州内江县蜀人谓之燕王墓人物未知何据【汉隶字原】
　　蜀郡石室老子画像
　　汉画老子于蜀郡石室有圣人气象想去古近当是也【米芾画史】
　　朱浮墓石壁画
　　济州破朱浮墓有石壁上刻车服人物平生随品所乗曰府君作令时车是曲辕驾一马车轮畧离地上一盖坐一人三梁冠面与马尾平对自执绥马有裙遮其尾一人御又曰作京兆尹时四马辕小曲车差髙盖下坐仪卫多有曰鲜明队又某队队十人骑马作一队内一队背持铙多不能纪也从者皆冠【米芾画史】
　　麒麟鳯凰碑
　　麒麟鳯凰碑凡二石其像髙二尺余图写甚有生意所题四字颇大【隶释】
　　山阳麟鳯碑瑞像
　　右鳯而左麟其下各刻一赞其隂又刻铭辞【隶续】
　　益州太守无名碑
　　益州太守碑以朱雀为额蛇为趺龙虎衔璧在其两旁【隶释】
　　益州太守碑隂
　　碑刻五玉三兽下有牛首蜀中汉碑如是者有栁敏碑隂冯绲墓道双排六玉碑又有单排六玉碑与此凡四栁敏冯绲两碑六者皆同此碑无璜单排碑两璜而无瑁碑有瑁者三独无六器之琥尔此碑刻瑁圭璋于上琮璧于下其中则鼎列三兽栁敏碑则一禽图于首一兽为之趺六玉之中其下一牛首六玉之下又刻两兽有一人跨其右者单排碑则上朱雀而下武其六玉则右璋左圭又双璜相向如佩次之璧与琮又次之蜀人名之单排六玉未知何人冢前物也此碑之圭瑁冯绲之璧琮璜则白余皆黒也绲墓前又有一碑亦上朱雀而下武其中无文谓之六物碑【隶释】
　　李翕五瑞碑
　　所图者黄龙白鹿连理嘉禾有一人承甘露于乔木之下【隶续】
　　殽阬君神祠碑
　　阬君祠今谓之五部神庙其像有石隄西戎树谷五楼先生东台御史王翦将军【集古録】
　　广汉属国造桥碑
　　有二人坐于上若宾主之容盖辛李二君也中有一器其后有使令者二人画像之下横刻二君官氏【隶续】
　　是邦雄桀碑额
　　以天禄为额其下刻一牛首又有碑隂上朱鸟而后武其中则没字碑也【隶释】
　　不其令蕫恢阙
　　此阙刻一冢冢上三物植立若木叶然二男子拜于前其后有一妇人二稚子又有六妇人鱼贯于后冢旁有一大树其下有一马立于木下及马后者各一人马前有数物如鸡鹜之状者【隶释】
　　不其令蕫君阙所画者子孙展墓之状【隶续】
　　雒阳令王稚子二阙
　　雒阳王稚子二阙其上各刻车马之状一则二人乘马一则二人乘车【隶释】
　　豫州刺史路君画像
　　豫州前后各一人执杖负剑字立东部之前亦一人执杖负剑又有一人正面立腰下垂佩两手各有所执末亦一人执杖负剑而其前又有一人侧面向字立手中亦有所执盖是墓前双阙如王稚子髙贯方之类【隶续】
　　处士金恭阙
　　此石圭首甚鋭其上刻三足乌其下有一人执扇而乘马两旁有螭衔环近嵗出于云安军土中【隶释】
　　沛相范君阙画象
　　三车四马人物九凡三段【隶续】
　　邓君阙画象
　　二车五马人物十四凡三段【隶续】
　　魏君阙画像
　　人物五飞鸟一凡二段【隶续】
　　黄尚石阙
　　印县有黄家墓墓前有双石阙雕制甚工俗谓之黄公石阙黄公名尚为汉司徒【水经注】
　　邓君阙画像
　　在剑州【汉隶字原】
　　交阯都尉沈君二神道
　　今在梁山军其上各刻朱雀其形相向下又刻蛇虎首所画甚工【隶释】
　　无名人墓阙画象
　　三车六人皆驾一马乘马于车前者一人横旗于车后者二人【隶续】
　　人物碑
　　所勒皆车马人物或云古者修车马备器械之图也【舆地碑目】
　　郭巨墓石室画
　　郭巨墓在平隂县东北官道侧冢上有石室制作工巧其内镌刻人物车马似是后汉时人所为【金石録】
　　授经图
　　后汉永平七年明帝梦金人既寤以问羣臣傅毅对曰臣闻西方有神其名曰佛陛下所梦将必是乎因诏使者秦景等十四人如天竺至月支遇沙门摄摩腾竺法兰等其经像摩腾竺法兰入汉献经像图人物十有一治平丁未在山阳傅史中煇家藏本云其本搨成都佛寺古殿画壁相汉魏间笔观其衣冠服用若后魏周隋制度疑彼时画工剏意所造耳【苏魏公集】
　　魏
　　贾逵像
　　贾逵死豫州吏民追思之为刻石立祠青龙中帝东征乘辇入逵祠诏曰昨过豫州见贾逵碑像念之怆然【魏志本】
　　仓慈画像
　　仓慈为炖煌太守卒官吏民悲感图画其形思其形像【魏志本】
　　吴
　　邵畴画像
　　邵畴为防稽太守郭诞功曹诞以不白妖言见収畴为己罪自杀以证之孙皓嘉畴节义诏郡国图画形庙堂【吴志孙皓注】
　　黄盖画像
　　盖病卒官国人思之图画盖形四时祠祭【吴志黄盖传】
　　张温中妹画像
　　温姊妹三人皆有节行为温事已嫁者皆见録夺其中妹许嫁丁氏成婚有日遂饮药而死乡人图画为之赞颂云【吴志张温传注】
　　蜀汉
　　谯周图
　　益州刺史董荣图画周像于州学命从事李通颂之【蜀志本传注】
　　晋
　　陆云画像
　　陆云为浚仪令去官百姓追思之图画形像配食县社【晋书陆云】
　　陶侃画像
　　陶侃薨故吏刊石碑画像于武昌西【晋书陶侃】
　　尔雅图
　　郭璞注释尔雅别为音义图谱【晋书郭璞】
　　尔雅图十卷郭璞撰【隋书经籍志】
　　宋纎图
　　宋纎敦煌效谷人不应辟命太守杨宣画其象于阁上出入视之作颂赞焉【晋书隐逸】
　　山海图
　　陶渊明读山海经诗云泛览周王流观山海图【陶渊明集】
　　志公像
　　志公碑在齐州章丘县常白山醴泉寺中碑隂有志公像【金石文字记】
　　葛稚川像
　　在苍溪县云台之书岩【法帖神品目】
　　卤簿图
　　晋卤簿图一卷【隋书经籍志】
　　赵
　　西门豹祠殿基记
　　建武六年造其下刻物像甚多如土长强良顾章舒凄雀之类其名颇异【金石録】
　　凉
　　靖恭堂图
　　凉昭王立靖恭堂图画赞自古圣帝明王忠臣孝子烈士贞女亲为序颂以明鉴戒之意【北史李延夀自序传】
　　宋
　　刘韫出行卤簿图
　　韫为明帝所宠在湘州雍州使善画者图其出行卤簿羽仪常自披翫【宋书宗室】
　　王寛图
　　王寛谟子为随郡太守弃郡自归以母在西为贼所执请西行袭破随郡収其母明帝嘉之使图寛形以上【南史王谟】
　　齐
　　功臣图
　　上图功臣像赞刘僧副亦在焉【南史刘善明传】
　　孝子图
　　王慈年八嵗外祖施寳物恣所取慈取素琴石砚及孝子图【南史王慈】
　　西邸士林图
　　齐竟陵王子良开西邸延才俊以为士林使工图其像【南史王亮】
　　豫章郡明堂画
　　王纶之为豫章太守图画陈蕃华歆谢鲲像于郡朝堂【南史王纶之】
　　七寳画图扇
　　丘巨源咏七寳画图扇诗云表里缕七寳中衔骇鸡珍画作景山树图为洛水神【古诗纪】
　　梁
　　张缅像
　　张缅居宪司号为劲直武帝乃遣图其形于台省以励当官【南史本】
　　冯道根像
　　冯道根字巨基广平酂人天监十六年复为豫州将行武帝引朝臣宴别道根于武徳殿召画工使图其形【南史本】
　　夏侯亶像
　　夏侯亶字世龙天监中为吴兴太守在郡有恵政吏人图其像立碑颂美焉【南史本】
　　桞仲礼图
　　梁武帝思桞仲礼使画工图之【南史栁庆逺】
　　乐贤堂图
　　昭明太子起乐贤堂使先图孝绰【南史刘孝绰传】
　　康绚像
　　绚字长明华山蓝田人身长八尺容貌絶伦虽居显职犹习武艺帝幸徳阳殿戏马敕绚马射抚贯的观者悦之其日上使画工图绚形遣中使持以问绚曰卿识此图不其见亲如此【南史康绚】
　　陈
　　卤簿图
　　陈卤簿图一卷【隋书经籍志】
　　后魏
　　李平孔子及七十二子图　履虎尾图
　　李平行相州事图孔子及七十二子于堂亲为立赞前来台使颇好侵取平乃画履虎尾践薄氷于客馆注颂其下以示诫焉【魏书李平传】
　　刘道斌像
　　刘道斌在恒农修立学馆建孔子庙堂图画形像去郡故吏追思之复立道斌形于孔像之西而拜谒焉【北史本】
　　嵩阳寺碑佛相
　　碑上截刻佛相雕镂层叠佛相隆起余地镌平【嵩阳石刻记】
　　捍虎图
　　太平真君五年上御虎圈敕虎士効力生制猛兽故魏有捍虎图【水经注】
　　后周
　　杨震像
　　申徽为襄州刺史性廉慎乃画杨震像于寝室以自戒【北史申徽】
　　陈平渡河归汉图
　　武陵王纪称制于蜀使工画陈平渡河归汉图以遗刘璠【北史刘璠】
　　隋
　　西域图
　　裴矩字东闻喜人炀帝时撰西域图记依其本国服饰仪形王及庶人各显容止即丹青摸写共成三卷帝大悦后归唐授左庶子转詹事户部尚书【北史本】
　　张须陀罗士信战阵之图
　　大业中齐郡通守张须陀率兵讨击山贼罗士信固请自効每战须陀先登士信为副炀帝令画工写须陀士信战阵之图上于内史【旧唐书罗士信】
　　周官礼图
　　周官礼图十卷【隋书经籍志】
　　周室王城明堂宗庙图
　　祁谌撰【隋书经籍志】
　　乐悬图
　　乐悬图一卷【隋书经籍志】
　　诸卫左右厢旗图様
　　诸卫左右厢旗图様十五卷【隋书经籍志】
　　五姓登坛图
　　五姓登坛图一卷【隋书经籍志】
　　瑞应图
　　瑞应图二卷【隋书经籍志】
　　祥瑞图
　　祥瑞图十一卷又八卷【隋书经籍志】
　　芝英图
　　芝英图一卷【隋书经籍志】
　　祥异图
　　祥异图十一卷【隋书经籍志】
　　张掖郡石图
　　髙堂隆撰又一卷孟众撰【隋书经籍志】
　　明堂孔六图
　　明堂孔六图三卷【隋书经籍志】
　　灵秀本草图
　　原平仲撰六卷【隋书经籍志】
　　芝草图
　　芝草图一卷【隋书经籍志】
　　引气图
　　引气图一卷【隋书经籍志】
　　道引图
　　三卷立一坐一卧一【隋书经籍志】
　　庐山图
　　宗室仲仪収古庐山图一半防是六朝笔位置寺基与唐及今不同石不皴林木格髙挽舟人色舟制非近古今所惜不全也【米芾画史】
　　唐
　　孔雀画屏
