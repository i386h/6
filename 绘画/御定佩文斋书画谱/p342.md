<!-- { "loadSidebar": true } -->
　　右文信公遗墨前叅知政事本斋王公所藏公没已久家人理筐书尺丛积顾是纸损烂将裂以拭巵匜公之子季境适至识为信公书咄唶惊异亟命装池以完呜呼岂非有神物守护之欤不然英灵之气不泯而致之欤先贤尺牍人尚皆藏弆之矧信公之精忠伟烈震耀古今翰墨光芒垂示臣子者乎不惟王氏宝之百世而下固夫人之所同宝也史官河东张翥书【鐡网瑚】
　　宋文天祥劄子
　　右宋丞相文信公劄子一幅盖贺包公宏父迁官时书也其中言在瑞阳时尝遣一介人往候先生者盖公为刑部郎官上疏论董宋臣之恶不报束装将出关时相遣人谓其不可差知瑞州故公在瑞州与宏父通问也其曰郡未一考被召除郎即丐香火以归不从反得乡节者盖公以癸亥为瑞州甲子十月召赴行在除礼部郎十一月除江西提刑也其曰以先人本生母之防解印归里者盖公甲子为提刑乙丑伯祖母梁夫人殁实公尊府本生母也其曰宏斋先生尝为乡漕者盖宏父尝知隆兴府兼江西转运也其曰先生当是时适在绿野者盖宏父为刑部侍郎知平江府以言事召赴阙辞改知绍兴又辞疑是时罢归正在景定末年公解印时也其曰先生以新天子蒲轮束帛之勤为时一出进长六卿典事枢者盖度宗初即位召宏父为刑部尚书签书枢密院事封南城县侯故公贺以此书也其曰谤毁之余赖君相保全无大督过束礼书入深林温理故读自是浩然方外之想者盖是时台臣黄万石以公不职论罢之公于是辟文山筑居第为山水之游故云然也反覆观之其忠正之气凛然见于言辞之间俯仰慨慕之余若将见之况当时亲炙之者能不感激发奋也欤是书今建阳县尹张君光啓所家藏者装潢以示予留玩数日敬书于后以归之宣德六年秋七月望日后学李时勉拜手敬书【李时勉古廉集】
　　宋文天祥过小青口诗墨迹
　　右宋文丞相信国公诗墨迹一首其诗今见指南録中初公自奉使伯顔军前被留得间亡眞州浮海以逹行在后屯潮阳师溃被执自广州传至燕狱所至有诗昔钟仪幽而楚操庄舄病而越吟或者犹谓之仁况公流离颠沛有感必发于诗诗必归于忠义读其集未尝不为之流涕也于戏可不谓仁乎此盖公被执北去将至桃源五十里而作文君征明出以示余余谓公之精忠大节焯焯天地间独念公时在缧絏动止当不自由其感慨不平之气发之诗可也而字画精妙虽纸墨之微亦皆不茍何从容如是岂公之贤能使蒙古待之以礼邪无亦公之所养有定力故临难如平时不少动于中邪然则公之大节不待柴市而后知也观于此诗亦可以知之矣今去公且三百年片纸遗墨人传宝之又况其后之人乎又况征明之贤不霣其世者乎虽然忠义所在自当有神物护持之【震泽集】
　　宋文天祥墨迹
　　昔余在吴下曽见文山墨迹凡十余条中说空坑兵败之事较详其后载徐妳环嬢流落之由与此本相类其字画月日亦相类时同观者数人三读欷歔为之泣下余友殷近夫跋云使公少用于德祐之前国尚可为使公不死于景炎之后身无所安时读其词咸愿为之执鞭不可得者初不暇论其真与赝也今观一峰之论岂此本得之毛氏者乃其真迹而吴下所见者诚所谓虞褚兰亭邪于乎百世之士片文只字流落人间虽伪为者亦能使人兴起其他可论哉【郑善夫少谷集】
　　宋文天祥家书
　　文信国家书一纸具当时江西流离颠沛情事去宋亡无几何时矣兰虽可焚香不可灭当与正气诗作注脚【容台集】
　　宋道士张有篆金刚经
　　谦中之篆自成一家近当跋复古编颇详此盖其真迹也然坡公有与赵清献公帖示表忠观碑额可用张子野之孙有书之子野吴兴人名先而此云追荐亡父张三先生何邪更当详考其间以祖为但以转为熙以萨为薛之类是终不欲书篆法之所无也【攻媿集】
　　宋道士陈景元书相鹤经
　　自秦易篆为佐隶至汉世去古未远当时正隶体尚有篆籀意象厥后魏钟元常及士季晋王世将逸少子敬作小楷法皆出于迁就汉隶运笔结体既圜劲淡雅字率扁而弗撱今传世者若钟书力命表尚书宣示世将上晋元帝二表逸少曹娥帖大令洛神帖虽经摹拓而古隶典刑具在至江左六朝若谢宣城萧挹辈虽不以书名世至其小楷若齐海陵王志开善寺碑犹有钟王遗范至陈隋间正书结字渐方唐初犹尔独欧阳率更虞永兴易方为长以就姿媚后人竞效之遽不及二人远甚而钟王楷法弥远矣隋世善书者多其间丁道护者不今不古遒媚有法今观碧虚子陈君小楷殊得道护笔势亦可谓有意于古者也按隋经籍志唐艺文志相鹤经皆一卷今完书轶矣特马惣意林及李善注鲍照舞鹤赋钞出大略今此本是矣而流俗误録着王丞相集中且多舛午今本虽非全篇然比世传他本最精善真可垂永云政和七年十月十一日于山阳衮华堂观武阳黄长睿父书【东观余论】
　　宋释梦英书夫子庙堂记
　　右夫子庙堂记唐驾郎中程浩撰宋宣太师梦英书世多喜诵此文而梦英书法一本栁诚悬然骨气意度皆弱不能及也【东里续集】
　　宋释梦英篆书偏旁字源
　　右篆书偏旁字源宋宣义太师梦英书此碑咸平二年立于长安学中后有英自题又附载郭忠恕所答书【东里续集】
　　梦英篆书偏旁字源自谓秦斯虽妙尽方圆而防画简略直以墨宝归之李监而已与郭忠恕能继其美复録忠恕报书于后第吾子行诸君絶不取英篆以为少师承而忠恕书末所谓何人知之惟英公知之亦大含讥讽何也然英篆笔亦自整劲跋语正书出信本皇甫君碑骨稍露耳聊记而留之【弇州续稾】
　　宋释梦英千文
　　右梁周兴嗣次韵千文宋释梦英以篆体书之干德三年刻石在今西安府学前此释之徒以书名者多矣而以篆古名始见于英也【东里续集】
　　宋释照黙墨迹
　　余还自海南馆于道林道人朱公破雨自云盖来坐未定出照黙书一轴予久去箴诲初见必辄熟视之不自觉意消也秦少防至钱塘见功臣山政禅师书叹以为非积学所至其纯美之韵如水成文出于自然照黙暮年臻妙其以是哉顔平原有大节于唐而以书名识者惜之予以谓斯人德髙而名往就之耳借使此老书不工尤当宝秘况工乎愈可宝也然与其门人书语多以见及余衰退流落又自恨生所知遇不能不短气耳【石门文字禅】
　　宋释彦修草书
　　自怀素以草名唐后梦英复以篆隶闻然草未闲也知解梁郡李丕绪所刻僧彦修书絶句二首乃其自媿风尘思抉樊而出者诗仅成语然英公于缙绅一语之奬即亟亟自述以夸人此诗于君之赐号赐院视之若凂惟以自悯其勤苦其人之贤不肖何如也字亦自杨少师出十得其六七焉然少师亦宋人标榜之耳非定评也天啓乙丑九月十三日【苍润轩碑跋】
　　宋释温日观书心经
　　温上人面目严冷人欲求一笑不可得亦不肯轻謟人而遇其性所喜悦驩然自留得钱出户即散施贫者或多则袖携以访失职贤士大夫而与之布袍葛屦放浪啸傲于西湖三竺间五十年吾观其人视策名货利为何等物故其翰墨流落人间足堪把玩又善以意写蒲萄游戏遇物立成至有气力者具纸素邀之辄又一笔不与闻东昌徐仲彬云时时过其家倾怀尽兴淋漓挥洒皆不求而作此卷心经乃其行书尤为难得徐氏幸宝藏之【剡源集】
　　宋邢庆国夫人手书
　　余与天台谢杰景英为忘年交谢赵出也为余言外氏丞相家法甚悉今见邢氏赵夫人手书戒妇子一纸往往与景英语合邢尚书赵丞相事具国史至其故家典刑要自令人起敬【止斋集】
　　金党怀英隶书孔庙碑
　　右字画在西岳碑之上【苍润轩碑跋】
　　金党怀英书竹溪诗
　　右党怀英篆书竹溪四絶句金章宗明昌六年刻石济州普照寺今在州学中【东里续集】
　　金王庭筠书服胡麻赋
　　右服胡麻赋苏文忠公所作黄华山主王子端之所书也子端在金源事章宗为翰林修撰是时金有国已久士大夫舍干戈从事翰墨之间如党竹溪赵黄山诸人各擅所长以名家子端行草则取法黄山能变而之古者也余往在燕都尝于市上购得子端过蟠桃山和二兄诗二首词翰皆非近人可比遭值戊戌兵燹之变散逸不存意犹惜之及来太末复于民家见此卷楮墨零落幸而存耳意欲售人而人不知其可贵独余寓目之顷如覩旧物然亦不复求之今乃归于吾乡人任氏卷后有元遗山题识以渊珠膏火之喻为不可晓盖金人传写误以珠在渊作在渊珠也独未审膏火所喻昔朱子尝取文忠此赋以续骚余不复尚论子端书法气韵似米南宫妙处不减晋人自明昌距今垂二百年当土宇分合之后寥寥不可多得矣虽有拱璧宁能过之【胡翰仲子集】
　　金王庭筠帖
　　米襄学段季展得其刷掠奋迅故作大字悉祖之考诸右军笔阵实未有是体萧斋丈二盖其鼻祖季展之变繇是始沈传师实为云仍米良有所本矣黄华老人百一帖评品悉祖宝章故其大字超轶抗衡桷旧阅金帝实録老人为修撰时坐擅议朝政受杖噫使在庆厯元祐宁有是邪至治三年二月史官袁桷书【清容居士集】
　　金王庭筠书先主庙碑
　　涿州有昭烈庙王庭筠撰记及书篆庭筠在金与党赵辈俱负能书名行笔絶类南宫父子正书稍存廉隅虽筋骨不乏而姿态远逊矣【弇州续稾】
　　金王庭筠真迹
　　右黄华老人书三十三字吾外舅翁先生所藏翁及天全翁徐公所题皆在焉老人本金人姓王氏名庭筠字子端号黄华举进士官至翰林修撰书学宋米元章论者谓其胸次不在米下此诗已断裂不能读而字画遒逸可玩翁题五字笔意浑成天全幷称为得意信然而天全此书亦奇伟絶俗虽称三絶可也某将南归时翁指此书谓曰比至姑苏必见此翁某未至数日而翁已卒归见翁已卧病不能语呜呼异代不足论二翁虽异尚殊见皆盖世人豪而亦不可作矣可胜慨哉可胜慨哉【怀麓堂集】
　　金王庭筠行书博州重修庙学记
　　右黄华行书全学南宫史言老人仪观秀伟善谈吐胸次不在元章下观之信可见矣元白收法书极富长夏坐鵞羣阁临摹不辍予每借阅之故为题此【苍润轩碑跋】
　　金王庭筠书博州庙学碑阴记
　　黄华老人此书骎骎遂侵凌米颠只欲与之分庭抗礼虎儿在堦下便当缩项尔嘉靖甲寅六月十八日睡起题【苍润轩碑跋】
　　金王庭筠行书太原重修学记
　　老人此书笔势在博州二碑之下吾乡严子寅性嗜米书兼蓄学米得名者盖亦从流遡源之意今乃都归元白元白其勿厌观也哉洗砚矶边夏水正涨日临百过足矣【苍润轩碑跋】













　　御定佩文斋书画谱卷七十八
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第七十九卷
　　歴代名人书跋十
　　元赵孟頫书灵隐寺碑
　　元赵孟頫茅山崇禧万夀宫碑
　　元赵孟頫翔鸾寺记
　　元赵孟頫永福寺碑
　　元赵孟頫御服碑
　　元赵孟頫书番君庙碑
　　元赵孟頫楷书湖州妙严寺记
　　元赵孟頫书教宗传碑
　　元赵孟頫书孙真人碑
　　元赵孟頫书大通阁记
　　元赵孟頫行书头陀寺碑
　　元赵孟頫书济禅师塔铭
　　元赵孟頫书妙观重修三门记
　　元赵孟頫书光福重建塔记
　　元赵孟頫裕公碑
