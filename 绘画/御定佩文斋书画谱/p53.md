<!-- { "loadSidebar": true } -->
　　唐明皇封泰山回车驾次上党潞之父老负担壶浆逺近迎谒帝皆亲加存问受其献馈锡赉有差其间有先与帝相识者悉赐以酒食与之话旧故所过村部必令询访孤老丧疾之家加吊恤之父老欣欣然莫不瞻戴叩乞驻留焉及车驾过金桥御路萦转上见数十里间旗纛鲜华羽卫齐肃顾左右曰张说言我勒兵三十万旌旗经千里挟右上党至于太原真才子也帝遂召呉道子韦无忝陈闳令同制金桥图御容及帝所乘照夜白马陈闳主之桥梁山水车舆人物草木鸷鸟器仗帷幕呉道子主之狗马驴骡牛羊槖驼猴兔猪之属韦无忝主之图成时谓三絶焉【图画见闻志】
　　唐上阳宫十八学士图像
　　开元中拜张说等十八人为学士于东都上阳宫含象亭图象冩御赞述之【翰林盛事】
　　唐武成庙名将画像
　　建中三年礼仪使顔真卿奏武成庙请如月令春秋释奠诏考定可配享者刋古今名将凡六十四人图形焉【唐书礼乐志】
　　唐古君臣图
　　陆质永贞年侍东宫为古君臣图以献【旧唐书本传】
　　唐麟徳殿汉名臣画像
　　贞元十二年以寒食节御麟徳殿内宴于宰相位后施画屏风图汉名臣仍纪其嘉言美行题之于下【唐防要】
　　唐画甲
　　呉少诚乗骡以战号骡子军尤悍锐甲皆画雷公星文以厌胜【唐书本传】
　　唐内殿画
　　长庆初穆宗问贞观开元治道植曰元宗即位得姚宋纳君于道璟尝手写无逸为图以献劝帝出入观省以自戒其后开元之末朽暗乃易以山水图稍怠于勤今愿陛下以无逸为元【唐书崔植传】
　　唐太液亭画
　　文宗太和二年自撰集尚书中君臣事迹命画工图太液亭朝夕观览【玉海】
　　唐画毛诗
　　唐太和中文宗好古重道以晋明帝朝卫恊画毛诗图草木鸟兽古贤君臣之像不得其真召程修已图之皆据经定名任意采掇由是冠冕之制生植之姿逺无不详幽无不显【名贤画録】
　　唐毛诗草木虫鱼图
　　毛诗草木虫鱼图开成中文宗命集贤院修撰幷绘物象大学士杨嗣复学士张次宗上之【唐书艺文志】
　　唐春秋图
　　唐张杰以春秋所载车服器用都城井邑之制缋而表之【崇文总目】
　　唐着色画
　　阎立本画皆着色而细销银作月色布地今人收得便谓李将军思训非也【米芾画史】
　　唐画鹤
　　薛稷画鹤知名屏风六扇鹤様自稷始也【歴代名画记】
　　唐画地衣
　　懿宗时伶官李可及为叹百年舞曲舞人珠翠盛饰者数百人画鱼龙地衣用官絁五千匹【旧唐书曹确传】
　　唐裴孝源论画
　　虙犠氏受龙图之后史为掌图之官有体物之作盖以照逺显幽侔列羣象自黄萌始方圆辩正有形可明之事前贤成建之迹遂追而写之至虞夏殷周及秦汉之代皆有史掌虽遭罹播散而终有所归及呉魏晋宋世多竒人皆心目相授斯道始兴其于忠臣孝子贤愚美恶莫不图之屋壁以训将来或想功烈于千年聆英威于百代乃心存懿迹黙匠仪形其余风化幽微感而遂至飞游腾窜騐之目前皆可图画【贞观公私画史序】
　　唐张璪手画
　　毕宏庶子擅名于代一见璪画惊叹之璪又有用秃笔或以手摸绢素而成画者因问璪所授璪曰外师造化中得心源毕君于是阁笔【图画见闻志】
　　唐韦偃防簇画
　　韦偃常以越笔黙簇鞍马人物山水云烟千变万态或腾或倚或龁或饮或惊或止或走或起或翘或跂其小者或头一防或尾一抹山以墨斡水以手擦曲尽其妙宛然如真【朱景唐朝名画録】
　　唐王墨泼墨画
　　王墨性多疎野好酒凡欲画图幛先饮醺酣之后即以墨泼或笑或吟脚蹙手抹或挥或埽或淡或浓随其形状为山为石为云为水应手随意倏若造化图出云霞染成风雨宛若神巧俯观不见其墨汚之迹【唐朝名画録】
　　唐李思训金碧山水
　　李思训画着色山水用金碧晖映自为一家法【汤垕画鉴】
　　唐王宰画蜀山
　　王宰多画蜀山玲珑窳窆巉差巧峭【歴代名画记】
　　唐周昉画菩萨
　　唐周昉画菩萨端严妙创水月之体【同上】
　　唐张孝师画变相
　　张孝师入冥得识所见为画阴刑阳囚众苦具在酸惨悲恻使人畏栗【广川画跋】
　　唐画笔管
　　唐徳州刺史王倚家有笔一管稍麤于常用笔管两头各出半寸已来中间刻从军行一铺人马毛髪亭防逺水无不精絶每一事刻从军行诗两句若庭前琪树已堪攀塞外征人殊未还是也似非人功其画迹若粉描向明方可辨之云用鼠牙雕刻【图画见闻志】
　　唐画笋
　　刘泾巨济收唐人画脱殻笋如生【画史】
　　唐张彦逺叙画之源流
　　夫画者成教化助人伦穷神变测幽微与六籍同功四时并运发于天然非由述作古先圣王受命应箓则有字効灵龙图呈寳自巢燧以来皆有此瑞迹映乎瑶牒事传乎金册庖牺氏发于荥河中典籍图画萌矣轩辕氏得于温洛中史皇苍颉状焉奎有芒角下主辞章颉有四目仰观垂象因俪鸟之迹遂定书字之形造化不能藏其秘故天雨粟灵怪不能遁其形故夜哭是时也书画同体而未分象制肇创而犹略无以传其意故有书无以见其形故有画天地圣人之意也按字学之部其体有六一古文二竒字三篆书四佐书五缪篆六鸟书在幡信上书端象鸟头者则画之流也顔光禄云图载之意有三一曰图理卦象是也二曰图识字学是也三曰图形绘画是也又周官教国子以六书其三曰象形则画之意也是故知书画异名而同体也洎乎有虞作绘绘画明焉既就彰施仍深比象于是礼乐大阐教化由兴故能揖让而天下治焕乎而词章备广雅云画类也尔雅云画形也说文云画畛也象田畛畔所以画也释名云画挂也以彩色挂物象也故钟鼎刻则识魑魅而知神奸旂章明则昭轨度而备国制清庙肃而尊彞陈广轮度而疆理辨以忠以孝尽在于云台有烈有勲皆登于麟阁见贤足以戒恶见恶足以思贤留乎形容式昭盛徳之事具其成败以传既徃之踪记传所以叙其事不能载其形赋颂所以咏其美不能备其象图画之制所以兼之也故陆士衡云丹青之兴比雅颂之述作美大业之馨香宣物莫大于言存形莫善于画此之谓也善哉曹植有言曰观画者见三皇五帝莫不仰戴见三季异主莫不悲惋见簒臣贼嗣莫不切齿见髙节妙士莫不忘食见忠臣死难莫不抗节见放臣逐子莫不叹息见婬夫妬妇莫不侧目见令妃顺后莫不嘉贵是知存乎鉴戒者图画也【歴代名画记】
　　南唐后主李煜画钩勒竹
　　世江南李主作竹自根至梢极小者一一钩勒谓之鐡钩锁自云惟柳公权有此笔法【山谷集】
　　南唐后主李煜金错刀画
　　江南后主李煜画作颤笔樛曲之状遒劲如寒松霜竹谓之金错刀画亦清爽不凡另为一格法书画同体故唐希雅好学后主李煜金错书有一笔三过之法虽若甚疲而风神有余晩年变而为画故颤掣乃如书法有颤掣之状而李氏又复能墨竹此互相备也【宣和画谱】
　　南唐画铺殿花
　　江南徐熙軰有于双缣幅素上画丛艳叠石傍出药苖杂以禽鸟蜂蝉之妙乃是供李主宫中挂设之具谓之铺殿花次曰装堂花意在位置端庄骈罗整肃多不取生意自然之态故观者徃徃不甚采鉴【图画见闻志】
　　南唐徐熙折枝画
　　徐熙大小折枝吾家亦有士人家徃徃有之桃一大枝谓之满堂春色【画史】
　　后蜀僧仁显记曹呉体
　　昔竺干有康僧防者初入呉设像行道时曹不兴见西国佛画像范写之故天下盛曹也又言呉者起于宋之呉暕之作故号呉也【广画新集】

　　御定佩文斋书画谱卷十一
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第十二卷
　　论画二【画体下】
　　宋画洛阳宫殿
　　宋入閤图
　　宋国学画
　　宋崇和殿画
　　宋封禅图
　　宋龙图阁画
　　宋画卤簿
　　宋画先贤像
　　宋景祐大乐图
　　宋农桑耕织圗
　　宋三朝训鉴图画
　　宋孝严殿画
　　宋宣和博古图
　　宋宣和画谱序
　　宋宣和画谱叙目
　　宋宣和画谱叙论
　　宋徽宗画翎毛
　　宋景灵宫画
　　宋六经图
　　宋李成画雪
　　宋董源二种山水
　　宋黄居寳画太湖石
　　宋石恪画戏笔人物
　　宋郑侠流民图
　　宋苏轼记墨花
　　宋苏轼画朱竹
　　宋黄庭坚记墨竹
　　宋米芾墨戏
　　宋米芾论江南画体
　　宋米芾记着色竹
　　宋李公麟画观音
　　宋释惠洪画梅
　　宋释仲仁画墨梅
　　宋燕家景
　　宋孙白画水
　　宋刘铨画山水
　　宋张询画三时山
　　宋贾公杰画佛像
　　宋郭若虚论曹吴体
　　宋郭若虚论黄徐体
　　宋郭若虚记吴装
　　宋郭若虚记没骨图
　　宋郭若虚叙图画名意
　　宋黄休复记防画
　　宋朱熹论画墨梅
　　宋郑樵论图谱
　　宋邓椿论界作画
　　宋赵士遵画小景山水
　　宋赵士安画筀竹
　　宋武岳画人物
　　宋刘梦松画防竹
　　宋马缟记古画
　　辽招谏图
　　辽日月四时堂画
　　金衍庆宫画
　　金画宫室
　　元农桑图
　　元嘉禾图
　　元豳风圗
　　元朱德润论画体
　　元汤垕论画水火
　　元汤垕记画兰
　　元汤垕论界画
　　元王绎论士夫画
　　元王绎论院画
　　元王绎论粉本画
　　明奉天殿画
　　明文华殿画
　　明恭黙室画
　　明陶宗仪记画十三科
　　明宋濓画原
　　明杨慎记罨画
　　明杨慎记凹凸画
　　明何良俊论白描画
　　明王世贞论画人物山水
　　明谢肇淛论杂画
　　明董其昌论南北二宗画
　　明董其昌论淅派画
　　明董其昌论文人画
　　明董其昌记小幅画
　　明董其昌记诸家画山
　　明李日华论林木窠石派
　　明李日华论墨竹所始
　　明张丑记郭忠恕画没骨山
　　附録
　　秦骞霄国画
　　吴绣画
　　梁菩提国画
　　梁于陀利国画
　　唐泥婆罗国画
　　唐叚成式记水画
　　唐张彦逺论吹云泼墨体
　　宋酤兰左国画佛
　　宋郭若虚记术画
　　宋郭若虚记髙丽国画
　　宋髙丽国画
　　宋日本国画
　　宋邓椿记西天画佛
　　宋邓椿记髙丽扇画
　　宋邓椿记倭扇画
　　宋邓椿记画影壁
　　宋髙似孙记道家画
　　元汤垕记髙昌国画
　　元汤垕记髙丽国画
　　明屠隆记宋绣画
　　明詹景凤记倭画
　　明画磁器

　　钦定四库全书
　　御定佩文斋书画谱卷十二
　　论画二【画体下】
　　宋画洛阳宫殿
　　宋太祖建隆三年诏广皇城命有司画洛阳宫殿按圗而修之【玉海】
　　宋入閤图
　　淳化二年上以入閤旧图承五代草创礼容不备于是命史舘修撰杨徽之等讨论故事别为新图十二月丙寅朔遂行其礼于文徳殿【玉海】
　　祥符七年东上閤门使使魏昭亮言入閤圗殿上侍立臣僚皆唐时职官与今名品异请依新定仪制重画从之【同上】
　　宋国学画
