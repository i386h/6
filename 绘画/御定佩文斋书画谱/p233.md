<!-- { "loadSidebar": true } -->
　　吴麟字瑞卿常熟人性温谨善清言从沈周游识度开朗宋元名家多所窥仿临笔尤精【画史会要】
　　沈周题吴瑞卿临王叔明太白山图云吴生学丹青不但许能事又题染墨牡丹云吴生又与花神纸上生涯春不老【石田集】
　　李着
　　李着字潜夫号墨湖童年学画于沈啓南学成归家每仿吴次翁笔以售【金陵琐事】
　　王纶
　　王纶字理之以字行伟貌修髥喜吟善画为沈石田入室弟子【方鹏昆山志】
　　王理之善写像沈周有王理之写六十小像诗【石田集】
　　陆文
　　陆文字汝学性恬退有古髙士风尝从沈石田游间作小画善饮既醉题险韵立就【常熟志】
　　孙艾
　　孙艾字世节常熟人学诗于沈石田兼工绘事初学黄子久晩好王叔明所居有园亭水石之胜在琴川西自号西川翁【常熟志】
　　史忠
　　史忠字廷直号痴翁本姓徐名端本又号痴痴道人金陵人善画似方方壶长于云山图潇洒不羣其山水树石纵笔挥写不拘家数【画史会要】
　　痴翁尝访沈石田于吴门沈他出堂中有素绢泼墨成山水巨幅不通名姓而出石田曰必金陵史痴也要之归留三月而别【江宁志】
　　史痴喜画山水人物花木竹石有云行水涌之趣不可以笔墨畦径求之【金陵琐事】
　　杜堇【画史会要作陆堇云始姓杜】
　　杜堇字惧男有柽居古狂青霞亭长之号丹徒人占籍京师善绘事山水人物草木鸟兽无不臻妙由其胸中髙古自然神采活动宜乎宗之者众【图绘寳鉴续纂】堇善白描人物设色山水笔法秀劲【画史会要】
　　古狂界画楼阁人物严雅深有古意而山水树石不甚称亦是白描第一手也花卉颇精雅【艺苑巵言】
　　陈复
　　陈复字启阳号坦坦居士燕山人诗文清竒尤长作画山水松石皆有矩度亦精冩照由儒士任鸿胪序班理铸印局事用荐改国子典簿【太学志云治三年任　圗绘寳鉴续纂】
　　陈后
　　陈后字启先号寓斋复弟也诗文书画与兄齐名用荐任钦天监博士【圗绘寳鉴续纂】
　　李东阳博士陈后寓斋铭云少游东南壮居帝京藏修息游于画是名朝豪暮缣是究是营体物之妙以发我情【懐麓堂集】
　　钱仁夫
　　钱仁夫字士号东湖居士常熟人【见书家】官至膳部员外郎画山水竹石有逸致【常熟志】
　　陈伯献
　　陈伯献字惇贤莆田人治己未进士官吏科给事中画宗古人翩然絶俗【闽画记】
　　俞泰
　　俞泰字国昌号正斋无锡人治壬戌进士仕户科给事中写山水絶类黄子久王叔明为人温雅诗文书画皆似之【图绘寳鉴续纂】
　　都维明
　　都维明吴人博学多艺务为韬晦偶乘兴画一梅悔曰有一能当蔽一能何自表暴耶维明南濠先生都穆之父也【画史会要】
　　毛良
　　毛良字舜臣号两山居士爵袭南宁伯【瑚网　治七年嗣】北平人写山水师米元章云霞出没有天然之妙【图绘寳鉴续纂】
　　魏时敏
　　魏时敏莆田人少游乡校以才辟为邑从事谒选除无锡县丞复除桃源丞致政里居年八十余多与名流酬唱兼工山水【名贤遗墨】
　　赵式
　　赵式字训夫治中为中书舍人迁大理左寺正画芙蓉松菊竹兎之类种种清絶每应制挥豪刻时立办逺近购请无虚旬日【懐麓堂集】
　　詹仲和
　　詹仲和四明人【见书家传】学赵子昻吴仲圭写墨竹亦善白描【画史会要】
　　王一鹏
　　王一鹏字九万号西园野夫华亭人【见书家】治中以明经授泰顺训导其画輙寄兴而作天趣萧疎气韵生动有子久叔明仲圭元镇之风【何三畏云间志略】
　　一鹏山水学董北苑皴法稍长亦善学黄大痴吴仲圭有天然之趣【画史会要】
　　董其昌云王西园为吾郡先軰名流盖与钱鹤滩同时詶唱甚有髙韵每遇书画题咏随手记录山水画亦老笔纷披似启南本色写生拙中有巧非时师所能凑泊也【容防集】
　　蒋贵
　　蒋贵号青山仪真人宗吴小仙人物逼真山水近似【画史会要】
　　杨廷端
　　杨廷端常熟人数试于乡不利壮游京师多才艺性尢喜饮酒酒中写竹石最得夏玉峰笔法一时若孙太傅袁锦衣争遣仆马迎致之盘礴挥洒酣歌淋漓【匏翁家藏集】
　　裴奭
　　裴奭字师召以能诗名兼工绘事写竹尤佳程篁墩学士有赠写竹裴生诗【画史会要】
　　陈暹
　　陈暹字季昭【画史会要云号云樵】吴县人艺画六十年非古人无师非定见无发若限而不滞若质而有味亦艺之成者性气慤简不喜亲世事寡出庭戸仕者请画多不予治初年八十诏赐冠【懐星堂集】
　　季昭善设色山水人物【吴县志】
　　季昭山水始学陈公辅后变旧习自成一家若临仿古人真赝难辨【画史会要】
　　李原徳曰友人问余以吴中丹青名家余称相城翁为最又欲一一次第数之闻余称陈公季昭怪谓未闻此人也余笑谓之曰陈公在当时虽以丹青垂名六十年然不喜亲世事所莫逆者惟杜东原先生宜乎今世莫之称也祝枝山曽志其墓甚称说之周东村臣与季昭同居郡城为邻因通贽请业其法以名世东村又以其业仇英【戒庵漫茟】
　　宋臣
　　宋臣号二水字子忠秣陵人善山水人物【画史防要】臣画山水人物逺宗马逺李唐近效戴进吴伟临摹极妙宋元名笔皆能乱真【江宁府志】
　　石璞
　　石璞字元素昆山人【见书家】性翛然不乐仕进写竹石寄意笔兴闲放【昆山人物】
　　桑华
　　桑华常熟人攻诗冲澹有逸思画善墨竹【常熟志】
　　郭诩
　　郭诩泰和人也自号清狂少从事学官弟子业稍试遂去而体极其能于画遍歴名山曰岂必谱也画在是矣同时江夏吴伟北海杜堇姑苏沈周俱以画名莫不延颈愿交天下竞清狂画购之百金有贵人欲多得诩画诩瞠目数屋梁不对固索辄跮蹠狂趋叫奡跳号去治中征天下善画者应诏京师宸濠召与语辄辞谢之往依王守仁献画题诗以见志【瑚网】
　　郭诩善杂画信手作人物輙有竒趣【吉安府志】
　　郭岩
　　郭岩【诩侄】能其业【画史防要】
　　叶元静
　　叶元静【与郭诩同时】燕人亦善画其遁迹类诩【书史防要】
　　瞿杲
　　瞿杲字炳旸常熟人嗜酒落魄自号醉渔画花鸟有名芦鴈入髙品亦能诗后隠于澄江之山【苏州志】
　　钱祖　萧完
　　钱祖萧完与翟杲同里杲以艺之祖性趣类杲芦鴈亦佳完次之【苏州志】
　　吕纪
　　吕纪【韩昻云字廷振】鄞人攻翎毛间作山水人物厉志汉唐以莱名笔兼集众长治中应例入御用监益造精诣凡草木花鸟生意流动泉石波景染烟润有造化之妙陞至锦衣卫指挥应诏承制多立意进规孝宗尝称之曰工执艺事以谏吕纪有之【鐡网瑚】
　　纪为禽鸟如鳯鹤孔翠鸳鸯之类俱有法度生气奕奕当时极贵重之【艺苑巵言】
　　胡昺
　　胡昺【画史会要云胡旻系】字景明号松轩嘉善人善画工诗及写真治间以画士取入京师因病归更号雪蕉道人【嘉兴志补】
　　吕文英
　　吕文英括苍人工绘事孝宗朝以指挥同知直秘殿【顾起元嬾真草堂集】
　　孝宗朝画士吕纪以翎毛吕文英以人物皆被宠渥人呼文英为小吕静【志居诗话】
　　马时旸
　　马时旸名暄以字行幼颖悟博通经史兼善丹青孝庙初征入华盖殿供御授锦衣卫镇抚【绍兴志】
　　蒋宥
　　蒋宥字朝恩常熟人善画人物治中都御史朱瑄荐入京应制写御容【画史防要】
　　王鳯
　　王鳯字舜仪师于蒋宥亦精人物兼工杂画笔有逸思【画史防要】
　　张宏儒
　　张宏儒与王鳯同时画学赵千里【常熟志】
　　钟礼
　　钟礼字钦礼上虞人精绘事治中直仁智殿【徐待聘上虞县志】
　　钟钦礼善画云山草虫所居门对南山古松防翳日箕踞其下玩峰峦云气之变遇得意輙起奋笔李空同题其画云钟生始学戴文进后来颇自出机轴【画史会要】
　　汪质
　　汪质字孟文浙人流寓南京山水専师戴静庵但用墨太浓耳【金陵琐事】
　　王谔
　　王谔字廷直奉化人尝师里人萧鳯尽其术乃肆力于唐宋名家凡竒山怪石古木惊湍之类尽摹其妙孝宗好马逺画亟称曰王谔今之马逺也官锦衣千户【宁波志】
　　王廷直以画名东南其画树石多着烟霭之态势如泼墨而无四面枝榦丛生疎宻之意【七修类藁】
　　陈玉
　　陈玉治间居海宁塔下善画山水【七修类藁】
　　杨节
　　杨节字居俭余姚人【见书家】治末以善书直内殿为序班画菊有草书法【绍兴志】
　　孙堪
　　孙堪字伯子善画菊初受法于舅氏杨节晩年乃时出新意性本爱菊所居輙种菊日夕玩之故画每得其神其画格亦与众别【绍兴志】
　　顾璇
　　顾璇字良玉无锡人其祖从戍贵阳遂家焉不求闻达善吟咏精于绘事【郭子章黔记】
　　王蕃
　　王蕃思南人自号一瓢斋【见书家传】善写梅【黔记】
　　林纪
　　林纪字廷肃闽人知石城县工画山水能诗每尺幅题咏人竞寳之【闽书】
　　史大方
　　史大方工山水谢子象题其画云朱桥画舸系神都翠篠黄茆覆酒垆好似石头城外景隔溪歌舞莫愁湖【金陵琐事】
　　谢賔举
　　谢賔举字子隠人物歩骤戴静庵具体而微画毕其兄子象即题诗于上其略云图成便索老丑作每幅空处题一篇我诗借君画増价君画资我诗并【金陵琐事】
　　陈防
　　陈防黄岩人善医工墨梅【篁墩集】
　　顾培
　　顾培字起元昆山人【见书家传】善写竹【昆山人物传】
　　麋宗伯
　　麋宗伯吴江人以医显能诗善墨梅【松陵文献】
　　张玘
　　张玘【孝宗时人】治十二年十二月兵部尚书马文升奏张玘軰绘技画工何至槩授武职全注锦衣径准袭替【艺苑巵言】
　　刘进
　　刘进善画鱼李东阳诗云鱼为水族类最稠近时画手安成刘生绡如云笔如雨恍惚变态不可求【懐麓堂集】
　　朱南一
　　朱南一字徳修休宁人潇洒闲逸至老不娶喜画山水梅兰竹石【徽州志】
　　刘鹏
　　刘鹏上虞人官侍郎精于染翰尝作云山图人竞珍之【画史会要】
　　丁文暹
　　丁文暹号竹坡弄笔作墨戏禽鸟枯木颇为精到笔失之弱【皇明书画史】
　　邓文明　罗绩　刘琦　卢朝阳
　　邓文明罗绩刘琦卢朝阳俱沙县人善翎毛工巧处似景昭【延平志】
　　俞恩
　　俞恩字天锡钱塘人号江村居士善画人物花鸟性疎散描染移时輙复中止故所不多【画史会要】
　　俞舜臣
　　俞舜臣字治甫恩子喜观长流叠嶂号海峰子工山水人物翎毛花草尤精【画史会要】
　　刘昌叔
　　刘昌叔福安人善绘画其写貌尤神【画史防要】
　　欧阳观逺
　　欧阳观逺得刘昌叔笔法亦名世【画史防要】
　　萧公伯
　　萧公伯泰和人善写照其染色处可占人荣枯不但肖之而已时有画师寓邑之普觉寺公伯往事之尽得其法一日汲水故迟至师责之公伯曰适见二鬬因忘归遂以水画地作状师大惊服遂有名【画史会要】
　　唐寅
