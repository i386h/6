<!-- { "loadSidebar": true } -->
　　杨万里字廷秀吉州吉水人中绍兴二十四年进士第为永州零陵丞时张浚谪永万里三往见之服其教终身名读书之室曰诚斋开禧中迁宝谟阁学士光宗为书诚斋二字学者称诚斋先生諡文节【宋史本传】万里跋米南宫帖云万里学书虽徧叅十方然袖手一瓣香五十年未曾拈出今得此帖乃知李密未见秦王耳【诚斋集】
　　谢谔
　　谢谔字昌国临江军新喻人绍兴二十七年中进士第光宗登极除御史中丞权工部尚书提举太平兴国宫谔为文仿欧阳修曾巩初居县南之竹坡名其燕坐曰艮斋人称艮斋先生【宋史本传】
　　艮斋书法似苏轼而少变其体自成一家【书史防要】海盐新修学记绍兴三年谢谔记并书【至元嘉禾志】
　　朱熹
　　朱熹字元晦一字仲晦徽州婺源人中绍兴十八年进士第光宗时除焕章阁待制諡曰文赠太师封徽国公【宋史本传】
　　晦翁书笔势迅疾曾无意于求工也而寻其防画波磔无一不合书家矩矱【震泽集】
　　尝见朱子竿牍数张盖法鲁公争坐书即行边添注亦复宛然意致苍郁沉深古雅有骨有筋有韵而不以书名固以学掩之【詹氏小辨】
　　朱晦翁书自榜额之外不多见端州友石台记近钟太傅法亦复有分隶意【容台集】
　　朱熹书读书二大字在长乐方安里三宝岩容膝二字天光云影四字在云谷光风霁月四字在南康白鹿洞脱去凡近四大字在瑞州府学上帝临汝无贰尔心八大字在抚州府学【古今碑帖考】
　　刘清之
　　刘清之字子澄临江人登绍兴二十七年进士第调袁州宜春县主簿孝宗召入对改太常寺主簿光宗即位起知袁州初清之既举进士欲应博学宏词科及见朱熹尽取所习焚之慨然志于义理之学【宋史本传】朱熹答吕伯恭书云濂溪祠记属子澄书而刻之【朱子文集】
　　尤袤
　　尤袤字延之常州无锡人绍兴十八年擢进士第绍熙中焕章阁待制尝取孙绰遂初赋以自号光宗书扁赐之諡文简【宋史本传】
　　尤延之论古人笔法来处如周太史奠世系真使人无间言【朱子文集】
　　蔡发
　　蔡发字神与【宋史云蔡元定父号牧堂老人】家建阳麻沙幼警悟七嵗能为诗中年买田筑室于武夷之阳字画壮伟意气闲暇【朱子文集】
　　方士繇
　　方士繇字伯謩一名伯休莆阳人朱公元晦倡道学于建安往从之以传道为后学师工于书自篆籀分隶行草诸体皆极其妙【渭南集】
　　朱熹荅蔡季通书云篆隶碑子字画皆不满人意未有可写之人令伯謩篆如何【朱子续集】
　　李积防
　　李积防篆字墨本近偶得之【朱子文集】
　　杨方
　　杨方字子直朱子答子直书云烦为作小楷四箴百十字当字学絶欲得妙札时以寓目【朱子文集】
　　邹徳久
　　邹徳久文忠公浩子笔法追踪山谷【石门交字禅】邹徳久楷书大学今人冩得如此亦是难事【朱子文集】
　　吕胜己
　　吕胜己字季克邵武人与张栻朱熹讲学工隶书得汉法仕为湖南干官歴倅江州知杭州自号渭川居士【八闽通志】
　　黄铢
　　黄铢字子厚崇安人少师事刘子翚与朱熹为同门友为文略相上下隶法甚古得魏晋以前笔意【八闽通志】
　　朱颉
　　朱颉【与朱熹同时】敬斋箴朱熹撰朱颉书在苏州府学屏风上【古今碑帖考】
　　朱协极
　　朱协极【与朱熹同时】宋敬斋箴朱熹撰朱协极隶【天下金石志】
　　陆元长
　　陆元长【陆游伯父】病右臂以左手握笔而字法劲健过人【老学庵笔记】
　　陆游
　　陆游字务观越州山隂人年十二能诗文防补登仕郎鎻防荐送第一孝宗时范成大帅蜀游为参议官以文字交不拘礼法人讥其頽放因自号放翁嘉泰三年升宝章阁待制【宋史本传】
　　陆游暇日弄笔戏书诗云草书学张颠行书学杨风【劒南集】
　　务观笔札精妙意致高逺【朱子文集】
　　芮国器
　　芮国器字仲陆游诗云落笔龙蛇仲帖【劒南集】
　　唐璘
　　唐璘字伯玉古田人嘉定十年举进士为监察御史擢太常少卿【宋史本传】
　　伯玉工笔札其迹杂见鳯墅续法帖中【书史防要】
　　苏玭
　　苏玭字训直泉州同安人以恩补将仕郎调严州遂安尉擢为尚书吏部郎属文有体制笔法简逺其尺牍尤时所珍爱往往藏去【渭南集】
　　蔡迨
　　蔡迨字肩吾官犍为郡文词字画皆过人从铨部得桂阳令【渭南集】
　　周模
　　周模字伯范鄞人笃志于学从济南刘夀夫游又学书于曜阳徐济父有楷法【攻媿集】
　　王禔絫
　　王禔絫济南人问学精深兼通医卜工真行草篆不乐进取屏居青崖山之两河【攻媿集】
　　娄机
　　娄机字彦发嘉兴人乾道二年进士为太常博士秘书郎皇太子始就外傅以机兼资善堂小学教授以累朝事亲修身治国爱民四事手书以献太子寘之座右朝夕观省太子得机所着广干禄字一编尤喜命戴溪防之擢监察御史迁礼部尚书同知枢密院事参知政事嘉定二年以资政殿学士知福州机深于书学尺牍人多藏弆云【宋史本传】
　　汉隶字源檇李娄君彦发所辑也合蔡中郎诸人笔力通神之妙皆聚此编【洪迈汉隶字源序】
　　陆九龄
　　陆九龄字子夀居抚州之金溪登乾道五年进士第调全州教授宝庆二年特赠朝奉郎直秘阁赐諡文达与弟九渊相为师友学者号二陆【宋史本传】
　　子夀穷性命之原其于字画未必屑屑求工者今观所书端穏深润有法度临学之士或有所未及乃知有徳有言于区区字画亦不茍【徐一防始丰槀】
　　蔡幼学
　　蔡幼学字行之温州瑞安人年十八试礼部第一嘉定中权兵部尚书兼太子詹事早以文鸣于时中年述作益穷根本器质凝重莫窥其学【宋史本传】
　　蔡行之擅豪翰其迹杂见羣玉堂法帖中【书史防要】
　　楼钥
　　楼钥字大防眀州鄞县人隆兴元年试南宫考官胡铨称之曰此翰林才也寜宗时参知政事进资政殿大学士提举万夀观赠太师諡宣献钥文辞精博自号攻媿主人【宋史本传】
　　钥善大字髙宗时太学成奉敕书扁【书史防要】
　　顔直之
　　顔直之字方叔长洲人工小篆得秦诅楚文笔意尝为参政楼钥书攻媿斋榜钥赋诗美之着集古篆韵二十卷直之气貌丰硕善摄生以弓矢应格差监省仓匄祠主管仙都观【陶宗仪云官至中散大夫】号乐闲居士【张防呉中人物志】
　　顔汝勋
　　顔汝勋直之子【陶宗仪云字元老官朝请大夫】亦工篆【皇甫汸长洲志】
　　叶适
　　叶适字正则温州永嘉人为文藻思英发擢淳熙五年进士第二人寜宗时权工部侍郎奉祠者十三年至宝文阁学士通议大夫赠光禄大夫諡忠定【宋史本传】叶正则书法蔡君谟而自有风骨【郁逢庆书画题防记】
　　范之柔
　　范之柔字叔刚仲淹五世孙第进士嘉定初拜监察御史歴官至礼部尚书致仕赠端眀殿学士諡清宪【姑苏志】
　　富阳县主簿防石镵题名旧记嘉泰癸亥鄮峰汪之刚撰姑苏范之柔书【廖瑜杭州府志碑碣目】
　　上官必克
　　上官必克字复之一字师善幼警敏八九嵗已善楷书逾冠领乡荐庆元五年授廸功郎监成都府税务调全州録事参军【陈譲邵武府志】
　　许弈
　　许弈字成子简州人庆元五年寜宗亲擢进士第一授签书劒南东川节度判官召为秘书省正字累迁吏部侍郎龙图阁待制以显谟阁直学士致仕赠通议大夫通籀隶书【宋史本传】
　　弈词章雅健字体端劲兼通籀篆书【鹤山集】
　　楼少虚
　　楼少虚官教授少好二王书笔力素髙后得乐毅论古刻深爱之一笔不妄下故楷法精妙字字可敬【攻媿集】
　　薛师石
　　薛师石字景石号庐小楷初授法于单炳文日经月纬已忽超诣落笔期于钟王之次籀篆斯隶深造其极四方士友求于门景石不靳惜畀之大者径三数尺许铭祖父有不得景石书为恨有庐集若干卷【王绰薛庐墓志铭】
　　陈孔硕
　　陈孔硕【陈韡父后村集云字崇清号北山】福州侯官人为朱熹吕祖谦门人【宋史陈韡传　宋鉴云累官尚书郎】
　　北山先生陈公词章翰墨为近世第一笔势遒美尝作贑州三桥诗自书而篆之【西山集】
　　刘克庄曰余少欲为书堂复斋陈公为书金凤池三字北山陈公为书后邨精舍四字楷篆极妙【后村集】
　　陈宓
　　陈宓字师复【后村集云号复斋】丞相俊卿之子少尝及登朱熹之门长从黄榦游以父任歴泉州南安盐税知安溪县嘉定七年入监进奏院出知南康军宝应二年直秘阁主管崇禧观赠直龙图阁【宋史本传】
　　陈师复字森严清劲见者如端人正士在前凛然起敬【西山集】
　　自蔡公仙去里中书学遂絶近嵗二陈出焉崇清宜大字愈大愈奇复斋字可至二三尺而小楷行草端劲秀丽在崇清上寸纸流落人争宝藏至今后生辈结字运笔十人中九作复斋体【后村集】
　　卓景福
　　卓景福与陈复斋为中表亲授笔法亦以能书名临淳化集帖老气森严殆欲埽去欧虞褚薛而自为一家【后村集】
　　余伯咎
　　余伯咎善小篆北山陈公曰伯咎笔法极髙【后村集】
　　夏执中
　　夏执中孝宗夏皇后弟补承信郎累迁奉国军节度使寜宗即位加少保执中既贵始从师学作大字颇工髙宗行庆夀礼近戚争献珍环执中独大书一人有庆万夀无疆以献髙宗喜赐赉甚渥【宋史夏皇后传】
　　张汝永
　　张汝永字瑞袤世居金坛之上为文雅赡作字仿古法而行书尤胜嘉定甲戌廷对中选授含山主簿调溧阳县丞【刘宰漫塘集】
　　曾槃
　　曾槃号乐道雅望甚伟善笔札【王柏鲁斋集】
　　林师防
　　林师防字咏道临海人自号竹村居士性嗜书传近购逺求藏数千卷至遇古帖秘文断刻坠简积之亦千余卷篆隶尤留心以张谦中虞仲房为法【林逢吉赤城集】
　　罗士友
　　罗士友字熹善一字晋卿自号融斋生而颖发嗜书寝食学书入楷得蔡氏风度【文山集】
　　王补之
　　王补之【寜宗时人】惠寂院观音记庆元丁巳朝奉大夫知嘉兴军事澶囦王补之书【邹衡嘉兴志补】
　　张孝忠
　　张孝忠【寜宗时人】湘山甲亭记庆元丙辰歴阳张孝忠王臣书【蒋擢湘山事状】
　　秦铸　危和
　　秦铸危和【并寜宗时人】方山定林寺碑廼宋嘉定庚辰免解进士建康府校正书籍朱舜庸撰廸功郎新平江府録事参军秦铸书从正郎辟差充江南东路安抚司准备遣危和篆额【周晖吉金陵事】
　　朱拱臣
　　朱拱臣【寜宗时人】嘉定皇后受箓记嘉定三年承议郎知建康府句容县事兼管内劝农营田公事臣朱拱臣建并书【茅山志】
　　赵与衮
　　赵与衮【寜宗时人】崇徳刻漏图记嘉定八年嘉兴府司户参军权县事赵与衮书【至元嘉禾志】
　　韩补
　　韩补【寜宗时人】湘山钟楼记嘉定辛巳太府少卿林岊记庆元府府学教授韩补书【蒋擢湘山事状】
　　楼防
　　楼防【寜宗时人】海头謡碑嘉定中四眀楼防书【邹衡嘉兴志补】
　　魏了翁
　　魏了翁字华父邛州蒲江人庆元五年登进士第嘉熙中资政殿大学士諡文靖赠秦国公【宋史本传】
