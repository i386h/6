<!-- { "loadSidebar": true } -->
　　大篆者周宣王太史史籀所作也甄丰定六书三曰书八体书法一曰大篆又汉书艺文志云史籀十五篇并此也以史官制之用以教授谓之史书凡九千字秦赵髙善教始皇少子胡亥书又汉文帝王遵严延年并工史书是也吕氏春秋云仓颉造大篆非也史籀即大之祖也
　　赞曰古文太史神书千类万象或龙或鱼何辞不録何物不储绎思通理从心所如如彼江海大波洪涛如彼音乐干戚羽旄
　　籀文者周太史史籀所作也与古文大篆小异后人以名称书谓之籀文甄丰定六书二曰奇字是也其迹有石鼔文存焉盖讽宣王畋猎之所作今在陈仓李斯小篆兼采其意史籀即籀文之祖也
　　赞曰体象卓然殊今异古落落珠玉飘飘缨组仓颉之嗣小篆之祖以名称书遗迹石鼔
　　小篆者秦始皇丞相李斯所作也增损大异同籀文谓之小篆亦曰秦画如铁石字若飞动作楷隶之祖为不易之法其铭题钟鼎及作符印至今用焉斯虽草创遂造其极矣李斯即小篆之祖也
　　赞曰李君创法神虑精微铁为肢体虬作骖騑江海淼漫山岳巍巍长风万里鸾凤于飞
　　八分者秦羽人上谷王次仲所作也王愔云次仲始以古书方广少波势建初中以隶草作楷法字方八分言有楷模又萧子良云灵帝时王次仲饰隶为八分二家俱言后汉而两帝不同且灵帝之前工八分者非一而云方广殊非隶书既言古书岂得称隶若验方广则篆籀有之变古为方不知其谓也案序仙记云王次仲上谷人少有异志少年入学屡有灵奇年未弱冠变仓颉书为今隶书始皇时官务繁多得次仲文简略赴急疾之用甚喜遣使召之三征不至始皇大怒制槛车送之于道化为大鸟出在槛外翻然长引至于西山落二翮于山上今为大翮小翮山山上立祠水旱祈焉明次仲是秦人既变仓颉书即非效程邈隶也始皇之世出其数书小篆古形犹存其半八分已减小篆之半隶又减八分之半然可云子似父不可云父似子故知隶不能生八分矣本谓之楷书后世以为楷式或云后汉亦有王次仲为上谷太守非上谷人楷隶初制大范防同故后人惑之学者务之盖其歳深渐若八字分散又名为之八分时人用写篇章或写法令亦为之章程书王次仲即八分之祖也
　　赞曰仙客遗范灵姿秀出奋斫波金相玉质龙腾虎踞兮势非一交防横戈兮气雄逸楷之为妙兮备华实
　　隶书者秦下邽人程邈所作也蔡邕圣皇篇云程邈删古立隶文甄丰六书其四曰佐书是也秦造隶书以赴急速为官司刑狱用之余尚用小焉汉亦因循至和帝时贾鲂撰滂喜篇以仓颉为上篇训纂为中篇滂喜为下篇所谓三仓也皆用隶字写之隶法由兹而广案八分则小篆之捷隶亦八分之捷汉陈遵善隶书与人尺牍主皆藏之以为荣此其创开隶书之善也尔后钟元常王逸少各造其极焉程邈即隶书之祖也
　　赞曰隶合文质程君是先乃备风雅如聆管长豪秋劲素体霜妍摧锋劒折落防星悬乍发红焰旋凝紫烟金芝琼草万世方传
　　章草者汉黄门令史游所作也卫恒韦诞并云汉初而有草法不知其谁萧子良云章草者汉齐相杜操始变藳法非也王愔云汉元帝时史游作急就章解散隶体麤书之汉俗简堕渐以行之是也此乃存字之梗槩损隶之规矩纵任奔逸赴速急就因草创之义谓之草书惟君长告令臣下则可后汉北海敬王刘睦善草书光武噐之明帝为太子尤见亲幸甚爱其法及睦临病明帝令为草书尺牍十余首此其创开草书之先也至建初中杜度善草见称于章帝上贵其迹诏使草书上事魏文帝亦令刘广通草书上事盖因章奏后世谓之章草惟张伯英造其极焉案章草之书字字区别张芝变为今草上下牵连呼史游草为章因张伯英草而谓也魏晋之时槩呼为草惟知音者乃能辨焉章草即隶书之捷草亦章草之捷也案杜度在史游后一百余年即解散隶体明是史游创焉史游即章草之祖也
　　赞曰史游制草始务急就婉若回鸾攫如搏兽迟回缣简势欲飞透敷华垂实尺牍尤奇并功惜日学者为宜
　　行书者后汉颍川刘德升所作也即正书之小譌务从简易相间流行故谓之行书王愔云晋世以来工书者多以行书著名昔钟元常善行押书是也尔后王羲之献之并造其极焉刘德升即行书之祖也
　　赞曰非草非真发挥柔翰星劒光芒云虹照烂鸾鹤婵娟风行雨散刘子滥觞钟胡弥漫
　　飞白者后汉左中郎将蔡邕所作也王隐王愔并云飞白变楷制也本是宫殿题署势既径文字宜轻微不满名为飞白王僧防云飞白八分之轻者羲之献之并造其极卫恒祖述飞白而造散隶之书开张隶体微露其白梁武帝谓萧子云顷见王献之书白而不飞卿书飞而不白可斟酌为之令得其衷子云乃以文为之雅合帝意其后欧阳询得焉蔡伯喈即飞白之祖也赞曰妙哉飞白祖自八分有美君子润色斯文丝萦箭激电绕雪雰浅如流雾浓若屯云举众仙之奕奕舞羣鹤之纷纷谁其覃思于戏蔡君
　　草书者后汉征士张伯英之所造也欧阳询与杨驸马书章草千文批后云张芝草圣皇象八絶并是章草西晋悉然迨乎东晋王逸少与从弟洽变章草为今草韵媚宛转大行于世章草防将絶矣案右军之前能今草者不可胜数又王愔云藁书者若草非草草行之际者非也案藁亦草也因草呼藁正如真正书写而又涂改亦谓之草藳岂必草行之际谓之草邪盖取诸浑沌天造草昧之意也变而为草法此也楚怀王使屈原造宪令草藳未成上官氏见欲夺之又董仲舒欲言灾异草藳未上主父偃窃而奏之并是也如淳曰所作起草为藳姚察曰草犹麤也麤书为本曰藳盖草书之祖出于此草书之先因于起草自杜度妙于章草崔瑗崔实父子继能伯英学崔杜之法因而变之以成今草转精其妙字之体势一笔而成偶有不连而血脉不断及其连者气候通其隔行唯王子敬明其深旨故行首之字往往继前行之末世称一笔书者起自张伯英即此也伯英虽始草创遂造其极张伯英即草书之祖也
　　赞曰草法简略省繁録微译言宣事如矢应机霆不暇击电不及飞征士已没道愈光辉明神在享其灵有歇斯艺漫流终古无絶【法书要録】
　　唐韦续纂五十六种书
　　自三皇以前结绳为政至太昊氏文字生焉字有六文一曰象形二曰指事三曰形声四曰防意五曰转注六曰假借又曰字有五易仓颉变古文史籀制大李斯制小程邈制隶书汉代作章草是也其八体者更加刻符摹印虫书署书殳书传信幷大小为八体也后汉东阳公徐安于捜诸史籍得十二时书皆象神形也又加二十三体共定五十有六列之于后
　　一太昊庖牺氏获景龙之瑞始作龙书
　　二炎帝神农氏因上党羊头山始生嘉禾八穗作八穗书用颁行时令
　　三黄帝史仓颉写鸟迹为文作书
　　四黄帝时因卿云作云书
　　五少昊金天氏以鸟纪官作鸾凤书文章衣服取以为象
　　六科斗书因科斗之名故饰之以形不知年代或云颛顼髙阳氏所制今古文是也
　　七帝喾髙辛氏以人纪事象仙人形书车噐衣服皆为之
　　八帝尧陶唐氏因轩辕灵负圗作书
　　九夏后氏象钟鼎形为篆作钟鼎书
　　十殷汤时仙人务光作倒薤书今薤叶是也
　　十一周文王史史佚因驺虞作虎书有虎不害人名驺虞因此始也
　　十二周文王时赤雀衔书集户武王时丹乌入室以二祥瑞故作鸟书
　　十三周法鱼书因素鳞跃舟所作一云汉武帝游昆明池学士陈遵所作
　　十四塡书周媒氏作魏韦诞用题宫阙王廙王隐皆好之
　　十五大篆书周宣王史史籀所作也亦曰籀石鼔文是也
　　十六复篆因大篆而重复之亦史籀作汉武帝用题建章阙
　　十七殳书伯氏所职文记笏武记殳因而制之
　　十八小周时所作汉武帝得汾阴鼎即其文也十九仙人古之所有李斯善辨古文字改为形也二十麒麟书鲁哀公十三年西狩获麟仲尼反袂拭面叹吾道穷矣弟子申为素王纪瑞所制也
　　二十一转宿宋司马以荧惑退舍所作也象莲花未开形
　　二十二虫书鲁秋胡妇浣蚕所作亦曰雕虫
　　二十三传信鸟迹书六国时书节为信象鸟形也二十四细篆书李斯摹写始皇碑序皆用此体亦曰缪篆
　　二十五小篆书李斯删古文作也始皇以祈祷名山皆用此书
　　二十六刻符书鸟头云脚李斯赵髙并善之用题印玺二十七古隶书秦程邈狱中变大篆所作始皇嘉焉拜侍御史名徒隶之书今为八分
　　二十八徒隶之书因程邈幽囚为徒隶书也邈字元岑二十九署书汉萧何所作用题苍龙白虎二阙
　　三十藁书行草之文也董仲舒欲言灾异主父偃窃而奏之晋卫瓘索靖善之亦云相闻之用也
　　三十一气候时书汉文帝令蜀郡司马长卿采日辰禽屈伸之体升伏之势象四时为书也
　　三十二芝英书六国时各以异体为符信所制也三十三灵芝书汉武时有灵芝三茎植于殿前遂歌芝房之曲因述焉又名英芝
　　三十四金错书古之钱名周之泉府汉之铢两刀布所制也
　　三十五尚方大篆程邈所述后人饰之以为法焉三十六鹤头书与偃波皆诏板所用汉家尺一之简是也亦名鹄头
　　三十七偃波书即版书状如连文谓之偃波
　　三十八蚊脚书尚书诏版用之其字体侧纤垂下有似蚊脚因而为名
　　三十九垂露篆汉章帝时曹喜所作也
　　四十悬针篆亦曹喜所作有似针锋因而名之用题五经篇目
　　四十一章草书汉齐相杜伯度援藁所作因章帝所好名焉韦诞谓之草圣
　　四十二飞白书蔡邕待诏见门下吏垩帚成字所作四十三一笔书农张芝临池所制其状崎崄有循环之趣
　　四十四八分书汉灵帝时上谷王次仲所作魏钟繇谓之章程书
　　四十五蛇书鲁人唐终当汉魏之际梦蛇绕身寤而作之
　　四十六行书正之小譌也钟繇谓之行押书
　　四十七散隶书卫恒所作迹同飞白
　　四十八龙爪书晋王右军所作形如龙爪也
　　四十九藁及行隶钟繇变之羲献重焉
　　五十晋二王重变行隶及藁体为八体书
　　五十一草书王羲之饰古亦甚善也
　　五十二虎爪书王僧防拟龙爪所作也
　　五十三书宋元嘉中京口有人震死臂上有篆似八分也今曰雷书
　　五十四外国胡书阿马魅王所授其形似小篆五十五天竺书梵王作涅槃经所谓四十二章经也五十六花书河东山所作【书苑菁华】
　　唐杜光庭辨隶书所起
　　世人多以隶书始于秦时程邈非也隶书之兴兴于周代按左传史赵算绛县人年曰亥有二首六身是其物也士文伯曰然则二万六千六百有六旬也盖以亥字之形似布算之状按古文亥作亢全无其状虽春秋之时文字体别而言亥字有二首六身则是今之亥字下其首之二书竪置身傍亥作豕此则二万六千六百之数也据此则春秋之时有隶书矣又水经注云临淄人有发古冢者得桐棺棺外隐起为文言齐太公六代孙胡公之棺也惟三字古文余同今书此胡公又在春秋之前即隶书兴于周代明矣当时未全行犹与古文相参自秦程邈以来乃废古文全行隶体故程邈等擅其名非创造也【书苑菁华】
　　后蜀林罕论篆隶书
