<!-- { "loadSidebar": true } -->
　　浮提之国献神通善书二人乍老乍少隠形则出影闻声则藏形出肘间金壶四寸上有五龙之检封以青泥壶中有黑汁如淳漆洒地及石皆成篆隶科斗之字记造化人伦之始佐老子撰道徳经垂十万言写以玉牒编以金绳贮以玉函昼夜精勤形劳神倦及金壶汁尽二人刳心沥血以代墨焉递鑚脑骨取髓代为膏烛及髓血皆竭探懐中玉管中有丹药之屑以涂其身骨乃如故老子曰更除其繁紊存五千言及至经成工毕二人亦不知所往【说苑】
　　后汉婆罗门书
　　后汉得西域胡书以十四字贯一切音文省义广谓之婆罗门书【隋书经籍志】
　　梁陶景记仙书
　　六月二十四日夜紫微王夫人来降因下地请问真灵既身降于尘浊之人而手足犹未尝自有所书故当是卑髙迹邈未可见乎敢谘于此愿诲昧夫人因令复坐即见授令书此以答曰夫泛景虚无涂可寻言发空中无物可踪流浪乗忽化遁不滞者也此二行皆浮沉冥沦儵迁灼寂是故放荡无津遂任鼓风柂存乎虚舟而行耳故实中之空空中之有有中之无象矣至于书迹之示则挥形纸札文理昺注麤好外着翰挺焕而范质用显黙藻斯坦形傅尘浊茍骞露有骸之物而得与世进退上玷逸真之咏下亏有隔之禁亦我等所不行灵法所不许也今请陈为书之本始也造文之既肇矣乃是五色初萌文章画定之时秀人民之交别隂阳之分则有三元八会羣芳飞天之书又有八龙云篆明光之章也其后逮二皇之世演八会之文为龙鳯之章拘省云之迹以为顺形梵书分破二道壊真从易配别本支乃为六十四种之书也遂播之于三十六天十方上下也各各取其篇类异而用之音典虽均蔚迹隔异矣校而论之八会之书是书之至真建文章之祖也云篆明光是其根宗所起有书而始也今三元八会之书皇上太极髙真清仙之所用也云篆光明之章今所见神灵符书之字是也尔乃见华季之世生造乱真共作巧末趣径下书皆流尸浊文淫辟之字舍本效假是嚻秽死迹耳夫真仙之人曷为弃本领之文迹手画淫乱之下字邪夫得为真人者事事皆尽得真也奚独于凡木之麤术淫浮之作而当守之而不改玩之而不迁乎夫人在世先有能书善为事者得真仙之日外书之变亦忽然随身而自反矣真事皆迩者不复废今已得之浊书方又受学于上文而后重知真书者也道亦然但书字有小乖违耳且以灵笔真手初不敢下交于肉人虽时当有得道之人而身未超世者亦故不敢下手陈书墨以显示于字迹也至乃符文神藻所求所佩者自复始来而作耳所以尔者世人固不能了其端绪又使吾等不有隠讳耳冥中自相参解矣内外自相关矣又四极明科髙上禁重亦自不聼我等复为世间常书也我既下手子固不解亦将何趣两为烦滥邪此亦当闇其可否殆不足嫌想少畅豁于胸懐尽不自书之流分矣【真诰运象篇】
　　梁释僧祐论东西书源
　　昔造书之主凡有三人长名曰梵其书右行次曰佉楼其书左行少者苍颉其书下行梵及佉楼居于天竺黄史苍颉在于中夏梵佉取法于浄天苍颉因华于鸟迹文画诚异传理则同矣仰寻先觉所说有六十四书鹿轮转眼笔制区分龙八部字体殊式唯梵及佉楼为世胜文故天竺诸国谓之天书西方写经虽同祖梵文然三十六国往往有异譬诸中土犹籀之变体乎按苍颉古文沿世代变古移为籀籀迁至篆改成隶其转易多矣至于旁生八体则有仙龙云芝二十四书则有楷草鍼殳名实虽繁为用盖尠然原本定义则体备于六文适时为敏则莫要于隶法东西之书源亦可得而略究也【出三藏记】
　　唐逍遥楼楣书
　　蒲州逍遥楼楣上有唐人横书类梵字相传是霓裳谱字训不通莫知是非【唐诗纪事】
　　唐疎勒国书
　　疎勒国即汉时旧地也有胡书文字【旧唐书西戎传】
　　唐波斯国书
　　波斯国在京师西一万五千三百里文字同于诸胡【旧唐书西戎传】
　　唐盘盘国书
　　盘盘国在林邑西南人皆学婆罗门书【旧唐书南蛮传】
　　唐新罗国书西番书
　　长庆中源寂使新罗国见其国人传写讽念冯定所为黒水碑画鹤记韦休之使西番也见其国人写定商山记于屏障其文名驰于戎夷如此【旧唐书冯宿传】
　　唐天竺国书
　　天竺国有文字善步歴学悉昙章妄曰梵天法书贝多叶以记事【唐书西域传】
　　唐跋禄迦国书
　　跋禄迦国字源简略本三十余言转而相生其流浸广麤有书记竪读其文递相传授师资无替【释奘大唐西域记】
　　唐羯霜那国书
　　羯霜那国字源二十五言转而相生用之备物书以横读自左向右文记渐多逾广窣利【大唐西域记】
　　唐健防罗国书
　　健防罗国有波你尼僊生知博物研精覃思攈摭羣言作为字书备有千颂颂三十二言究极古今总括文书【大唐西域记】
　　唐叚成式记西域书
　　西域书有驴唇书莲叶书节分书大秦书防乗书牸牛书树叶书起尸书右旋书覆书天书龙书鸟音书等凡六十四种【酉阳杂俎】
　　唐释道世记梵书
　　浄饭王令宻多罗傅太子书太子即初就学将好最妙牛头旃檀作于书板纯用七宝庄严四縁以天种种殊特妙香涂其背上执持至于毗奢宻多罗阿阇棃所而作是言尊者阇棃敎我何书【自下太子广为説书】或复梵天所説之书【今婆罗门书正有十四音是】佉卢虱咤书【隋言驴唇】冨沙迦罗仙人说书【隋言华果】阿迦罗书【隋言节分】瞢伽罗书【隋言吉祥】邪寐【亡毗反】尼书【隋言大秦国书】鸯渠棃书【隋言指言】邪那尼迦书【隋言防书】婆伽罗书【隋言牸牛】波罗婆尼书【隋言树叶】波流沙书【隋言恶言】父与书毗多茶书【隋言起尸】陀毗荼国书【隋云南天竺】脂罗伭书【隋言形人】度其□那婆多书【隋言右旋】优波伽书【隋言严炽】僧法书【隋言等计】阿婆勿陀书【隋言覆】阿防卢摩书【隋言顺】毗邪寐奢罗书【隋言杂】陀罗多书【乌场边山】西瞿邪尼书【须弥西】阿沙书【疏勒】支那国书【即此大唐国】摩那书【科斗】末荼义罗书【中字】毗多悉底书【尺】冨数波书【华】提婆书【天】那伽书【龙】夜义书　干闼婆书【天音声】阿修罗书【不饮酒】迦娄罗书【金翅鸟】紧那罗书【非人】摩防罗伽书【天地】弥伽遮伽书【诸兽音】迦迦娄多书【鸟音】浮摩提婆书【地居天】安多棃义提婆书【虚空又】郁多罗拘卢书【须弥北】逋娄婆毗提呵书【须弥东】乌差婆书【举】差波书【掷】娑伽罗书【海】跋阇罗书【金刚】棃伽波罗伭棃伽书【往复】毗弃多书【食残】阿防浮多书【未曽有】奢娑多罗跋多书【如伏转】伽那那跋多书【等转】优差波跋多书【举转】尼差波跋多书【掷转】波陀棃佉书【上句】毗拘多罗波陀那地书【从二増上凶】邪婆陀输多罗书【増上句已上】末荼婆哂尼书【中流】棃沙邪婆多波恀比多书【诸山苦行】陀罗尼卑义棃书【观地】伽伽那卑丽义尼书【观虚空】萨蒱沙地尼山陀书【一切药草因】沙罗僧伽何尼书【总览】萨婆韦多书【一切种音】尔时太子说是书已复谘宻多阿阇棃言此书凡有六十四种未审尊者欲教我何书是时多罗闻于太子説是书已内心欢喜恱豫熙怡宻懐私慙折伏贡髙我慢之心向于太子而说偈言希有清浄智慧人善顺于诸世间法自己该通一切论复更来入我学堂如是书名我未知其本悉皆诵持得是为天人大导尊今复更欲觅于师【法苑珠林】
　　唐绣字
　　唐贞元年南海贡卢睂娘年十四睂如緑且长故有是名睂娘幼而慧悟工巧无比能于一丈绢上绣法华经七卷字如粟粒而防画分明顺宗叹其工谓之神度为通士赐号逍遥勅住南岳魏阁【陈田夫南岳总胜集】
　　宋占城国书
　　皇祐二年正月贡表二通一以本国书一以中国书【宋史】
　　宋勃泥国书
　　太平兴国二年其王向打遣使赍表以数重小囊缄封之非中国纸类木皮而薄莹滑色微緑长数尺阔寸余横卷之仅可盈握其字细小横读之【宋史】
　　宋西夏番书
　　西夏国其主李元昊自制番书命野利仁荣演绎之成十二卷字形体方整类八分而画颇重复敎国人纪事用番书而译孝经尔雅四言杂字为番语【宋史】
　　宋欧阳修论仙篆
　　福州永泰县无名篆在观音院后山上俗多传以为仙篆太常博士黄孝立闽人也尝为余言其山无名上多顽石无复镌刻之迹如人以手指画泥而成文文随圆石之形环布之如车轮循环莫知首尾又言孝立尝至广州见南番人日夕焚香拜金书字号为天篆者正类此然不能晓也【集古録】
　　宋苏轼天记
　　江淮间俗尚岁正月必衣服箕帚为子姑神或能数数画字黄州郭氏神最异予去岁作何氏録以记之今年黄人汪若谷家神尤奇以箸为口置笔口中与人问答如响曰吾天人也名全字德通姓李氏以若谷再世为人吾是以降焉着字笔势奇妙而字不可识曰此天篆也与予三十字云是天蓬呪使以隶字释之不可【东坡续集】
　　宋张栻论南海诸番书
　　南海诸番书煞有好者字画遒劲如古钟鼎款识诸国各不同风气初开时此等事到处皆有开其先者不独中国也【南轩文集】
　　宋郑樵论华梵书
　　诸番文字不同而多本于梵书流入中国代有大鸿胪之职译经润文之官恐不能尽通其防不可不论也梵书左旋其势向右华书右旋其势向左华以正错成文梵以编纒成体华则一音该一事梵则一字或贯数音华以直相随梵以横相缀华书以目传故必详于书梵以口传如曲谱然书但识其大略华之读别声故就声而借梵之读别音故即音而借梵人别音在音不在字华人别字在字不在音故梵书甚简不过数个屈曲耳差别不多亦不成文理而有无字之音焉华人苦不别音如切韵之学自汉以前人皆不识实自西域流入中土所以韵图之类释子多能言之而儒者皆不识起例以其源流出于彼耳华书制字极宻防画极多梵书比之实相辽邈故梵有无穷之音而华有无穷之字梵则音有妙义而字无文采华则字有变通而音无锱铢梵人长于音所得从闻入故曰此方真敎体清浄在音闻我昔三摩提尽从闻中入有目根功徳少耳根功徳多之说华人长于文所得从见入故天下以识字人为贤智不识字人为愚庸【通志】
　　宋王得臣记雷书
　　治平中予令岳州巴陵州有岳阳楼楼上有石刻倒谢仙火三字其序述庆歴中华容县一日晦冥震雷已而殿柱有此太守滕公宗谅子京问永州何仙姑答以雷部中神昆弟二人并长三尺铁笔书之【麈史】
　　辽西夏番书
　　西夏李继迁子徳明尝观太一金鉴诀野战歌制番书十二卷又制字若符【辽史】
　　元盛熙明论天竺书
　　西域有五天竺文字稍异独以中天竺为正削竹为笔以贝多树叶为纸其书广有六十四种名载释书诸番文字虽变迁各殊然其音韵莫不祖述梵音故今曰梵音而不曰梵书者以其音律交合而成字载音以导意非若华文有六义也窃谓字母者犹仓颉之古文也其音韵会合而成字犹古文孳孕而成篆也其转变而为诸番之书者亦犹分隶行草之变也【法书攷】
　　元郭晦记书
　　书在圣果寺昔尝显于寺僧自称东汉烈士沈光有书石刻【至元嘉禾志】
