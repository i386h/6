<!-- { "loadSidebar": true } -->
　　陆晃嘉禾人性疎逸好交尚气每沉湎于酒亦善丹雘多画村野人物凡酒兴情逸遇笔挥洒出于临时略不预构南唐李璟尝闻晃名欲召之侍者譛之以谓晃好把酒歌舞无臣子之体璟由是疎逺之【五代名画补遗】陆晃善人物多画道像星辰神仙等而又喜为数称者如三仙四畅五老六逸七贤与山隂防仙五王避暑之类是也【宣和画谱】
　　陆晃画人物极工余尝从同里叶氏见之描法甚细而有力又有觧厄天官像等数图皆麤盖其画自有二种细者为上【画鉴】
　　髙太冲【江表志作髙冲古】
　　髙太冲江南人工传写事李中主为翰林待诏尝写中主真得其神思【图绘宝鉴】
　　朱澄
　　朱澄事江南李中主为翰林待诏工画屋木尝与髙太冲等合画雪景宴图时称絶手【图绘寳鉴】
　　元宗友爱之分备极天伦登位之初太弟景遂江王景逷齐王景达出处游宴未尝相舍军国之政同为参决保大五年元日天忽大雪上召太弟以下登楼展宴咸命赋诗令中使第赐进士李建勲建勲方防中书徐铉勤政殿学士张义方于溪亭即时和进元宗乃召建勲义方同入夜分方散侍臣皆有兴咏徐为前后序太弟合为一图集名公图绘曲尽一时之妙御容髙冲古主之太弟以下侍臣法部丝竹周文矩主之楼阁宫殿朱澄主之雪竹寒林董元主之池沼禽鱼徐崇嗣主之图成无非絶笔【郑文宝江表志】
　　李景道
　　李景道伪主升之亲属景道其一焉金陵号佳丽地山川人物之秀至于王谢子弟其风流气习尚可想见景道善丹青而无贵公子气盖亦余膏賸馥所沾丐而然作防友图颇极其思故一时人物见于燕集之际不减山阴兰亭之胜【宣和画谱】
　　李景游
　　李景游亦伪主升之亲属与景道其季孟行也一时雅尚颇与景道同好画人物极胜作谈道图风度不凡飘然有仙举之状璟嗣昪而诸昆弟皆王独景游不见显封其画世亦罕得其本【宣和画谱】
　　周文矩
　　周文矩建康句容人美风度学丹青颇有精思仕李煜为待诏能画冕服车器人物子女伪升元中命图南庄最为精备开宝中煜贡之藏于秘府【名画评】
　　江南周文矩士女面一如昉衣纹作战笔此盖布纹也惟以此为别【米芾画史】
　　仕女之工在于得其闺阁之态唐周昉张萱五代杜霄周文矩下及苏汉臣辈皆得其妙在不施朱傅粉镂金佩玉以饰为工余尝见宫女图文矩笔也置玉笛于腰间带中目视指爪情意凝竚知其有所思也又见文矩画髙僧试笔图在钱塘民家一僧攘臂挥笔旁观数士人咨嗟啧啧之态如闻有声真竒笔也【牛戬画评】
　　曹仲【一作仲元】
　　曹仲建康丰城人事江南李后主为翰林待诏工画佛道神始学吴不得意遂改迹细宻自成一格尤于傅彩妙越等夷江左梵宇灵祠多有其迹【图画见闻志】曹仲元尝于建业佛寺画上下座壁凡八年不就李氏责其缓命周文矩较之文矩曰仲元绘上天本様非凡工所及故迟迟如此越明年乃成当时江左言道释者称仲元为第一【宣和画谱】
　　曹仲元画三官及五方如来像余曽见之闻江南伍氏家有白衣观音像未见大抵曹师灵生不得其法晚自作细笔以自别为一家在支仲元下【牛戬画评】
　　衞贤
　　衞贤京兆人仕南唐为内供奉初师尹继昭后刻苦不倦执学吴生长于楼观殿宇盘车水磨于时见称予尝于富商髙氏家观贤画盘车水磨图及故大丞相文懿张公第有春江钓叟图上有南唐李煜金索书渔父词二首【五代名画补遗】
　　衞贤为髙崖巨石则浑厚可取而皴法不老为林木虽劲挺而枝梢不称其本论者少之然至妙处复谓唐人罕及要之所取为多焉【宣和画谱】
　　朱悰
　　朱悰不知何许人与衞贤并师尹继昭而衞为髙足【图画见闻志】
　　何遇
　　何遇河南长水人【图画见闻志作江南人】善画宫室池阁窃慕衞贤笔法声华大振尤善山水树石【五代名画补遗】
　　杜韬
　　杜韬京兆人少为富商师卫贤深得其要后延为东榻所画与贤相伯仲但竒巧不老耳【图绘寳鉴】
　　梅行思
　　梅行思【或云再思】江夏人【宣和画谱云家居江南为南唐李氏翰林待诏】工画鬭鸡天下最著者是陈康肃家笼鸡一轴号为神絶兼工人物有十才子河岳精灵集举人过关谢女咏梅寇豹骑牛等图传于世【图画见闻志】
　　梅行思能画人物牛马最工于鸡以此知名世号曰梅家鸡为鬭鸡尤精其赴敌之状昂然而来耸然而待磔毛怒瘿莫不如生至于饮啄闲暇雌雄相将众雏散漫呼食助叫态度有余曲尽赤帻之妙【宣和画谱】
　　王齐翰
　　王齐翰金陵人仕南唐李煜为翰林待诏画道释人物多思致好作山林丘壑隠岩幽卜开宝末煜衔璧请命歩卒李贵者入佛寺中得齐翰画罗汉十六轴为商贾刘元嗣髙价售之载入京师质于僧寺后元嗣偿其所贷愿赎以归而僧以过期拒之元嗣讼于官府时太宗尹京督索其画一见大加赏叹遂留画厚赐而释之阅十六日太宗即位后名曰应运罗汉【宣和画谱】
　　王齐翰画佛像神仙山水笔法入细者胜易元吉徐熙后一人而已画花鸟如生人但以獐猨名【牛戬画评】
　　顾徳谦
　　顾徳谦江宁人善绘人物多喜冩道像杂工动植王维不能过后主李煜曰古有恺之今有徳谦二顾相继为画絶矣最著者有萧翼赚兰亭图横轴风致特异【宣和画谱】
　　松江张万戸藏顾徳谦乳牛图祐陵题凡三牛二犊一牧童【云烟过眼録】
　　顾徳谦萧翼赚兰亭图在宜兴岳氏家后有米元晖毕少董诸公跋【牛戬画评】
　　赵干
　　赵干江寕人善画山水林木长于布景李煜时为画院学士今度支蔡员外家有干江行图一轴深得浩渺之意【名画评】
　　赵干画山水多作江南景杭人收秋涉图上有宣和题印佳甚【牛戬画评】
　　郭干晖【宣和画谱图绘寳鉴俱作干晖惟五代名画补遗作权辉以为钟隐门生按图画见闻志另有郭权乃师钟隐者非干晖也干晖则钟隠之师耳误干为权且合为一人今特正之】
　　郭干晖北海人【宣和画谱云世呼为郭将军】工画鸷鸟杂禽踈篁槁木格力老劲巧变锋出旷古未见其比有秋郊鹰雉并逐禽鹞子架上鹞子等图传于世【图画见闻志】
　　干晖常于郊居畜其禽鸟每澄思寂虑玩心其间偶得意即命笔格力老劲曲尽物性之妙【宣和画谱】
　　郭干祐
　　郭干祐青州人兄干晖有画名干祐善花鸟名虽不如其兄然所学同门亦相上下又能画猫虽非专门亦有足采【宣和画谱】
　　钟隠
　　钟隐字晦叔天台人少清悟不婴俗事好肥遯自处尝卜居闲旷结茅室以养恬和之气亦好画花竹禽鸟以自娱凡举笔冩像必致精絶时无伦拟者尤喜画鹞子白头翁鹖鸟班鸠皆有生态尤长草棘树木其画在江南者悉为南唐李煜所有煜亲笔题署及以伪玺印之升元中齐安张校尉得隐画鹖鸟二轴张之賔次时金昌宗题诗曰为厌翻翔下苇丛戢翰侧脑思何穷侍童莫便褰过只恐惊飞入碧空其为人珍赏之多此类【五代名画补遗】
　　钟隐师郭干晖深得其防干晖始秘其笔法隐变姓名趋汾阳之门服勤累月干晖不知其隐也隐一日縁兴于壁上画鹞子一只人有报干晖者干晖亟就视之且惊曰子得非钟隠乎隐再拜具道所以干晖喜曰孺子可教也乃善遇之丈席以讲画道隐遂驰名海内兼工画山水人物有鹰鹞杂禽周处斩蛟山水等图传于世【图画见闻志　宣和画谱所载与此同】
　　郭权
　　郭权江南人又师钟隠亦有图轴传于世【图画见闻志】
　　唐希雅
　　唐希雅嘉兴人曽祖而上家于河北五代迁江右希雅善丹青伪唐李煜好金索书希雅常学之乗兴纵竒因其战掣之势以写竹树其为荆槚柘棘翎毛草虫之类多得郊野真趣江南絶笔徐熙唐希雅二人而已【名画评】
　　杨辉【图画见闻志作杨挥宣和画谱作杨晖】
　　杨辉江南人善画鱼不务末节但奋其噞喁形势尤多涵泳之态亦工水草苹蘩之画真若秋景甚可爱也【名画评】
　　觧处中
　　觧处中江南人俗呼为解将军不知何谓【画史防要云为南唐后主翰林司艺】善画雪竹有冒寒之意其间多作禽鸟或羣聚或孤立如畏凛冽足有可观【名画评】
　　处中于画竹尽婵娟之妙但间泊翎毛颇亏形似耳【图画见闻志】
　　丁谦
　　丁谦晋陵义兴人初工画竹后兼善果实园蔬傅彩浅深率有生意而虫蠧残蚀之状具能模写尝画葱一本为江南李氏赏激亲书丁谦二字于其上盖欲别其非常画耳后寇准藏之以为珍玩【宣和画谱】
　　丁谦始师萧恱杂画后专冩生竹时号第一予尝览谦画倒崖及病竹笔法快利根节瘦缩得危挂雕瘁之状可列能品【五代名画补遗】
　　李颇
　　李颇【一作波郭若虗作坡】南昌人善画竹气韵飘举不求小巧而多放情任率落笔便有生意【宣和画谱】
　　耿先生
　　耿先生军大校耿谦女好书善画为诗徃徃有佳句雅通黄白之术能拘制魅竒瑰怳忽莫知其所由来为女道士自称天自在山人保大中因宋齐丘以入宫元宗处之别院号曰先生尝被碧霞帔手如鸟爪题诗墙壁又自称比大先生【郑文寳耿先生传】
　　童氏
　　童氏江南人莫详其世系所学出王齐翰工道释人物当时搢绅家妇女徃徃求写照焉有文士题童氏画诗曰林下才华虽可尚笔端人物更清妍如何不出深闺里能以丹青冩外邉后不知所终【宣和画谱】
　　童氏画六隐图见于宣和画谱今藏山阴王子才监簿家乃画范蠡至张志和等六人乗舟而隐居者山水树石人物如豆许亦甚可爱【画鉴】
　　前蜀
　　髙道兴
　　髙道兴成都人【蜀名画记云事王蜀为内图画库使】攻杂画尤善佛像髙僧光化中授待诏赐紫先主受敕置生祠命道兴与赵徳齐同画西平王仪仗车辂旌旗礼服法物及朝真殿上皇姑帝戚后妃女乐百堵别画大慈寺両廊髙僧六十余躯华严阁东畔丈六天花瑞像【益州名画録】道兴用笔神速触类皆精谚曰髙君坠笔亦成画【图画见闻志】
　　房从真
　　房从真成都人工甲马人物神冠絶当时有宁王猎射图人移居图陈登斫鲙图冷朝阳王昌龄常建冒雪入京图蒲师训师其笔法王蜀先主于浣花龙兴寺修圣夫人堂合水津通波侯庙请从真画甲马旍旗从官神授翰林待诏赐紫金鱼袋今寳歴寺五丈天王阁下天王部属诸神并其笔【益州名画録】
　　从真尝于蜀宫版障上画诸葛武侯引兵渡泸水人马执戴生动如神蜀主每行至彼驻而不进怡然叹曰壮哉甲马【图画见闻志】
　　杜子瓌
　　杜子瓌成都人【蜀中画苑云中寺佛殿内释迦佛二堵待诏杜懐玉笔怀玉子瓌字】擅于赋采拂淡偏长王蜀时于龙华泉东禅院画毗卢佛据红日轮乗碧莲花座每夸同辈云某装此圆光如日初出浅深莹然无笔玷之迹【益州名画録】
　　杜子瓌工画佛道尤精傅彩调铅杀粉别得其方【图画见闻志】
　　承天院吕相真堂后佛像四堵杜子瓌笔东律院壁八明王西方变相释迦如来十六罗汉亦子瓌笔【范成大成都古寺名笔记】
　　李升
