<!-- { "loadSidebar": true } -->
　　唐寅字子畏自号六如吴人戊午试应天府録为第一人其学务穷研造化于应世文字诗歌不甚措意竒趣时发或寄于画下笔輙追唐宋名匠四方慕之无贵贱贫富日诣门征索【祝允明祝氏集略】
　　唐寅画法沉郁风骨竒峭刋落庸琐务求浓厚连江叠巘洒洒不穷信士流之雅作绘事之妙诣也评者谓其画逺攻李唐足任偏师近交沈周可当半席【丹青志】伯虎材髙自宋李营丘范寛李唐马夏以至胜国吴兴王黄数大家靡不研觧行笔极秀润缜宻而有韵度【艺苑巵言】
　　唐寅山水人物无不臻妙虽得刘松年李希古之皴法其笔资秀雅青于蓝也【图绘寳鉴续纂】
　　董其昌云唐伯虎虽学李晞古亦深于李伯时故人物舟车楼观无所不工【珊瑚网】
　　唐子畏名成而身废闲居作美人图好事者多之览其遗迹未尝不叹其志之有托也【李如一水南翰记】唐子畏画师周臣而雅俗迥别或问臣画何以俗曰祗少唐生数千卷书【黄奂言提录】
　　周臣
　　周臣字舜卿【艺苑巵言云别号东村】吴郡人画山水人物峡深岚厚古面竒妆有苍苍之色一时称为作者若夫萧寂之风逺澹之趣非其所诣【丹青志】
　　周东村画法宋人学马逺者若与戴静庵并驱则互有所长未知其果孰先也亦是院体中一髙手【四友斋丛説】
　　仇英
　　仇英字实父【艺苑巵言云号十洲】太仓人移家郡城画师周臣而格力不逮特工临摹粉图黄纸落笔乱真至于发翠豪金丝丹缕素精丽艳逸无惭古人【丹青志】
　　仇英尝为周六观作上林图人物鸟兽山林台观旗辇军容皆臆写古贤名笔斟酌而成可谓绘事之絶境艺林之胜事也【艺苑巵言】
　　仇实父是赵伯驹后身即文沈亦未尽其法【董其昌题仙奕图】
　　张灵
　　张灵字梦晋家与唐寅为邻两人志气雅合茂才相敌又俱善画以故契深椒兰灵画人物冠服古形色清真无卑庸之气山水间作虽不由闲习而笔生墨劲斩然絶尘多可尚者灵性落魄简习礼文得钱沽酒不问生业嘐嘐然有古狂士之风为郡诸生竟以狂废【丹青志】
　　梦晋善小竹石花鸟【艺苑巵言】
　　朱生　周官
　　朱生周官【与张灵同时】并攻豪素官画人物无俗韵然过尔纎弱稍不逮灵朱生树石不减唐寅【丹青志】
　　周官善山水于白描尤精絶【艺苑巵言】
　　吴延孝
　　吴延孝【与张灵同时】善花卉而以早逝故少世【艺苑巵言】
　　祝允明
　　祝允明字希哲号枝山又号枝指生长洲人【见书家传】以举人授兴宁令迁应天府通判【瑚网】
　　汪砢玉云余有枝山义犬记即图其状殊肖故知书画合一也【珊瑚网】
　　朱凯
　　朱凯字尧民长洲人与朱性甫齐名人称之曰两朱先生祝允明题尧民小笔诗云隠者髙居不在城闲来搦笔写平生藤枝策策从何去葑水东头吊古行【书史防要】
　　文征明
　　文征明名璧以字行更字征仲长洲人号衡山居士贡至京师授翰林待诏性喜画然不肯规规模拟遇古人妙迹惟览观其意而师心自诣輙神防意解至穷微妙处天真烂漫不减古人【文嘉行略】
　　沈周博学善画征明师之得其髣髴益以神采更出周上人称其兼有赵孟頫倪瓉黄公望之体【鐡网瑚】文先生画师李唐吴仲圭翩翩入室大图小轴莫非竒致海宇钦慕缣素山积喧溢里门寸图才出千临百摹家藏市售真赝纵横一时砚食之士沾脂浥香往往自润年龄大耋神明不凋断烟残楮篝灯夜作故得者益深保爱奉如珪璋【丹青志】
　　文征仲逺学郭熈近学松雪而得意之笔往往以工致胜至其气韵神采独歩一时【丹青志】
　　有商人以十金求作画者公面斥曰仆非画工汝勿以此汚我其人大慙而去凡富贵者来求多靳不与贫交往往持以获厚利至有待而举火者【黄佐衡山文公墓志铭】
　　衡山先生在翰林大为姚明山杨方城所窘时昌言于众曰我衙门不是画院乃容画匠处此惟黄泰泉马西陈石亭与相得酬唱甚欢二人只会中状元更无余物衡山数公长在天地间今世岂更有道着姚涞杨维聪者耶【四友斋丛说　按征明去官日姚涞有赠行序称曰衡山先生而深惜其去则丛说所载为诬妄因此语相已久仍附末特为辨之】
　　文彭
　　文彭字寿承号三桥征明伯子也任南京国子博士亦善写花果【图绘寳鉴续纂】
　　彭画苍鬰似梅花道人【画史会要】
　　文嘉
　　文嘉字休承号文水征明仲子也画精山水【图绘寳鉴续纂】
　　嘉画疎秀似云林髙士【画史会要】
　　文台
　　文台字允承号祝峰待诏公叔子慷慨豪侠有国士风画师李龙眠【文氏族谱】
　　文伯仁
　　文伯仁字徳承号五峰【征明从子】善画山水人物效王叔眀【图绘寳鉴续纂】
　　伯仁山水笔力清劲岩峦鬰茂擅名不在衡山之下【画史防要】
　　王宠
　　王宠字履仁后字履吉别号雅宜山人吴县人【见书家】为邑诸生贡入太学【王世贞吴中往哲像賛】
　　履吉不以画名偶然兴到随笔防染深得大痴云林墨外之趣可见髙人胸中无所不能【六研斋笔记】
　　陈淳
　　陈淳字道复又字复甫号白阳文衡山门人也善花卉山水亦淋漓疎爽不落蹊径【图绘寳鉴续纂】
　　王世贞曰道复少年作画亦学元人为精工中嵗忽斟酌二米髙尚书间写意而已其于花鸟尤有深趣而浅色淡墨久之渐无矣家弟一日问待诏道复尝从翁学书画邪待诏微笑谓吾道复举业师耳渠书画自有门径非吾徒也意不满之如此【艺苑巵言】
　　陈道复天才秀发下笔超异山水师米南宫王叔明黄子久不为效颦学歩而萧散闲逸之趣宛然在目尤妙写生一花半叶淡墨欹豪而疎斜歴乱偏其反而咄咄逼真倾动羣类若夫翠辨红寻葩分蕊析此俗工之下技非可以语髙流之逸足也【丹青志】
　　陈括
　　陈括字子正号沱江道复之子善花卉雷震后人见地横一枝梅大书沱江二字遂以雷神代笔有仙风焉名遂大振【图绘寳鉴续纂】
　　括饮酒纵诞有竹林之习画虽放浪终非俗流【画史会要】
　　王世贞曰人谓括之视淳颇足跨灶不若崇嗣之脱骨有愧于熙也【弇州山人藁】
　　吴枝
　　吴枝与陈淳同时写生祖其笔法【苏州志】
　　钱谷
　　钱谷字叔寳少孤贫失学迨壮始知读书家无典籍游文待诏门下日取架上书读之以其余功防染水墨得沈氏之法【书史防要】
　　叔寳先生师文太史授书授诗文皆习至于画更心通曰夫丹青者镕以神模以天吹嘘吐抹纎秾空有之间惟吾指笔所向而曽是拘拘意设方置哉于是翩翩不名其师学而自腾踔于梅花九峰石田间其妙处骎骎更且度越声日以起而车辙履迹与文太史中分吴矣【冯元成集】
　　居节
　　居节字士贞【李日华云号商谷】吴人少从文待诏游学其书画待诏之门人未能或先也画法简逺有宋人之风画家多称之【艺苑巵言】
　　居节僦居虎丘屋数椽萧然自适或絶粮则旦起写疎松逺岫一幅令童子易米以炊【苏州志】
　　居懋时
　　居懋时节子亦善画【苏州志】
　　朱朗
　　朱朗字子朗【珊瑚网云号青溪】师文待诏为画称入室仿待诏笔毕肖凡有所作多托待诏名故世知之者少【吴县志】金陵一人客苏州遣童子将币于子朗求征仲赝本童子误送征仲宅致主人意征仲笑而受之曰我画真征仲聊当假子朗可乎一时以为笑子朗多作青緑山水峰岫皴法不清树无摇动之势板刻之病恐不免耳【画史会要】
　　王干
　　王干字一清号天峰临海人以轻墨浅彩作禽虫花卉间出山石林薮尤妙寒塘野水拍泳之态【画史会要】
　　徐霖
　　徐霖字子仁号九峰晩号髯仙金陵人【见书家】善画花卉松竹蕉石【画史会要】
　　髙鉴
　　髙鉴侯官人【书画史云字孔明号时庵闽县人自称为种菊道人】正徳中为清逺敎谕【丹青志】
　　髙鉴工水墨山水间出花竹气韵超逸出人意表子濲世其业而工过之【闽画记】
　　髙濲
　　髙濲字宗吕号石门子又号霞居子善画家贫嗜酒日酣饮醉则散发赤脚飘然举舞又自号髯仙乡有宋子者疟一嵗弗愈一日濲造问之饮之酒酒酣宋出素请画濲写菊数本倒垂悬崖香姿隠隠有飘拂流动之态宋泠然疎爽因再请复写竒石亭立双竹凌空萧萧数叶风韵若有闻焉宋跃起视之毛发俱竦是日疟就差时人语曰少陵有佳句不若霞仙笔【瑚网】
　　髙濲工山水花卉人物翎毛用墨浓润运笔古雅出入宋元四大家各造其妙【闽画记】
　　濲画自取适意不受促迫遇其酣畅以绢素投之虽小夫稚子可掩而得也【鐡网瑚】
　　金琮
　　金琮字元玉金陵人自号赤松山农【见书家传】画梅有逃禅老人笔意【名贤遗墨】
　　金璿
　　金璿字元善号松居精于医旁及绘事曽写袁安卧雪图兄元玉题【江寜志】
　　乐大頀
　　乐大頀字伯声沙县人正徳间为济南府经歴博雅有文精于墨竹专师夏太常【闽画记】
　　沈仕
　　沈仕字懋学【鐡网瑚云字子登】号青门仁和人雅好诗翰多蓄古法书名画朝夕展玩久之有得乃援笔挥洒花卉山水风神气韵殊胜专门【画史会要】
　　严賔
　　严賔字子寅一字鹤丘与文征仲交画小景酷似征仲【江宁志】
　　王朝佐
　　王朝佐字邦翰【闽画记云号一江】晋江人能诗善书画文征明见而赏叹曰此人生于泉州可谓黄金与土同价【闽书】朝佐工山水学董北苑米南宫自成一家【闽画记】
　　朱贞孚
　　朱贞孚与文征明同时为景宁敎谕【见书家传】书画兼美【明诗综】
　　王延陵
　　王延陵字子永文恪鏊季子防为中书舍人兴寄丹青人得其寸楮尺幅咸寳藏之【吴县志】
　　延陵画山水笔法俊逸清润可观【画史会要】
　　李葵
　　李葵字诚伯上元人正徳五年乡举见人绘画輙能模仿虽百物象貌无不曲尽【金陵琐事】
　　张志淳
　　张志淳字进之江宁人【见书家】正德中为南京戸部侍郎书画咸精造名家【列卿记】
　　郑善夫
　　郑善夫字继之号少谷闽人【见书家传】仕祠部郎创意防缀花草丛篠怪石得象外趣然絶不名其业以此人亦鲜知者【画史会要】
　　善夫间防染山水松石师法古人不落画家蹊径尝戏作墨菊大如盆瓮自题其上云太华峰头玉井莲开花十丈藕如船世间有此莲安得无此菊时人珍之【闽画记】
　　陈沂
　　陈沂字鲁南鄞县人【见书家】六七嵗便搦笔模仿古人画后在翰林与文征眀讲论其画更进凡宦游所歴名山大川皆图成卷最得马河中夏禹玉之妙【金陵琐事】
　　常伦
　　常伦字明卿泽州沁水人【见书家】官大理评事能文辞兼工诗画【万姓统谱】
　　姚惟芹
　　姚惟芹字惟诚号东斋绶之孙【见书家】正徳戊辰贡入太学好古帖名画时时摹冩得意处莫辨其为东斋笔也姚【氏家】
　　崔深
　　崔深字静伯吴江人【见书家】正徳中授中书舍人画梅入品【万姓统谱】
　　张钦
　　张钦字士敬祥符人号震斋善山水花竹得古人之风官至都阃宁阳恭靖王懋之长子【图绘寳鉴续纂】
