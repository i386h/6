<!-- { "loadSidebar": true } -->
　　欧阳公作蔡君谟墓志云公工于书画颇自惜不妄与人书仁宗尤爱称之御制元舅陇西王碑文诏公书之其后命学士撰温成皇后碑文又敕公书则辞不肯曰此待诏职也国史传所载盖用其语比见蔡与欧阳一帖云向者得侍陛下清光时有天旨令冩御撰碑文宫寺题牓至有勲徳之家干请朝廷出敇令书襄谓近世书冩碑志则有资利若朝廷之命则有司存马待诏其职也今与待诏争利其可乎力辞乃已盖辞其可辞其不可辞者不辞也然观蔡公之旨意如此虽勲徳之家请于朝出敕令书亦辞之不止一温成碑而已其清介有守后世或未知之故载于此【容斋集】
　　宋蔡襄献夀仪帖
　　蔡忠惠公书迹徧天下而此帖独未布今嵗南来始得见于其来孙谊之家乃知昔之君子所以事其亲者如此其爱且敬也孤露余生无所孝飬捧玩摧咽不能仰视遂请其眞摹而刻之以视世之为人子者庶以广蔡公永锡尔类之志非独以其字画之精而已然又偶得善工且属诸生黄干临视唯谨知书者亦以为不失其用笔之微意云绍熙庚戌腊月既望丹阳朱熹书于漳浦郡斋【朱子文集】
　　宋蔡襄书前出塞诗
　　蔡公大字盖多见之其行笔结体往往不同意以年嵗有蚤晩功力有深浅故邪岩壑老人多见法书笔法髙妙独称此为劲健竒作当非虚语庆元三年十月戊寅朱熹【朱子文集】
　　宋蔡襄临眞草千文
　　艺未有不习而工者右军书禊帖至数十本智永临千文凡八百本辨才年八十余日临兰亭数过忠惠蔡公书法为本朝第一然二王帖眞草千文乐毅论皆有临本而千文尤为妙絶岂非备众体而后能自成一家欤【后村集】
　　宋蔡襄书哀册
　　文皇帝除乱致治功徳尽可形容使班马秉此笔必甚奇伟斯作稍似不称然沙塲罄翦斗极咸羁狼山入囿潮渚归池东旌若木西斾条支龙乡委□鸟服来仪亦佳诏也今人恐不能道【后村集】
　　宋蔡襄书唐人诗帖
　　右蔡公书唐人四絶句刘禹锡一李白二杜牧一后题庆厯五年季冬廿有九日甘棠院饮散偶作新字是嵗公年三十五以右正言直史馆知福州初疑甘棠院在何处而嵗除前一日觞客结字其间后访知院在郡圃防稽亭之后公集中别有饮甘棠院三诗则在郡圃无疑矣此一轴大字极端劲秀丽不减洛阳桥记冲虚观诗在普照防饮帖之上刘诗二十八字浓墨淋漓固作大字常法及李诗则笔渐瘦墨渐淡至牧诗愈痩愈淡然间架位置端劲秀丽与浓墨淋漓者不少异在书家惟公能之故公自云盖前人未有又云珍哉此字墨林君家藏蔡字多矣小楷以茶録为冠真草以千文为冠大字以此帖为冠内淮水东边旧时月今作唯有淮东旧时月云想衣裳花想容今作叶解释东风无限恨脱恨字往往饮后口熟手误耳【后村集】
　　宋蔡襄荔枝帖
　　学书生于行笔茍不知此老死不免背驰虽规摹前人防画不离法度要亦气韵各有所在略不系其工拙也君谟自少以能书得名至老以作字为恱然行笔迟肉胜骨而此帖乃反是疑得之仓猝间或粉纸枯澁运墨不胜而然其如坚劲不挠备尽众体信一代之师表也【姑溪集】
　　宋蔡襄白莲帖
　　书家论永字法迟涩峻疾要使笔锋行字画中如人骨骼既立虽丰瘠不同各自成体近时临书方尽力防画间圆锐斜直惟恐失之奚暇议笔行何如邪持此为验真伪不足辨矣蔡君谟公白莲四帖久归李正臣家后人得赝本珍重印可更相传玩至今不悟如贫家子见他寳器不知其所可寳也是非之能乱人乃尔嗟夫【李弥逊筠溪集】
　　宋蔡襄谢赐御书诗眞迹
　　予尝读蔡端眀文集载其所上谢赐御书诗一首后有荅诏宋仁宗皇祐四年距今永乐四年丙戌三百五十有余年今此卷当其时所上真迹必藏之秘府此诏当在彚聚文集者故得之此诏存亡不可知而此本又不可知何时流落人间独为人所爱惜夫岂非其书之善哉彼若蔡元长父子书非不工偶有传者人必不能以此易彼且论之者非有慨然而叹则必丑诋之矣又安能如此书之合口一辞敬羡而无间也安可谓书之羙恶不系于人也哉【春雨集】
　　蔡忠恵公书名重当时上尝令冩碑志则以例有资利辞曰此待诏职也与待诏争利可乎力辞不从竟已其人品如此其书之荘重凡落笔皆然岂以御前表疏始不茍耶宫傅谦斋先生得此甚加珍惜盖非特重其书重其人尔【匏翁家藏集】
　　宋蔡襄书迹
　　观蔡襄之书如读欧阳脩之文端严而不刻温厚而不犯太平之气郁然见于豪楮间当时朝廷之盛盖可想而知也自崇宁以来以文章字画为天下主盟者校之仁庙之时贤否如何人才盛衰信乎其可卜治乱也事至今日但可恸哭耳建炎三年己酉【邓肃栟榈集】
　　宋蔡襄书柳子厚吐谷浑词
　　蔡忠恵书洛阳桥记与吐谷浑词皆大书之冠冕也淳熙癸邜月日【平园集】
　　宋蔡襄书杭州府治记
　　杭州府治旧在鳯凰山之右至和元年郡守孙沔重建蔡端明襄撰记并书刻石于门之右今石刻在和寜门内【咸淳临安志】
　　宋蔡襄书寒蝉赋
　　右蔡君谟书寒蝉赋眞迹观其大似禇河南书法乃御府收藏之物也先朝评书者称苏子瞻蔡君谟黄鲁直米元章为四大家并驰海内只字片纸亦不易得今阅此帖楷法咸精殆髙驾三公而优入于神诚翰墨中之至宝也京兆宇文公亮【瑚网】
　　杨宗道云先朝蔡君谟楷书最可为师端劲髙古落笔如削鐡此书中龙也张彦逺法书要録有云唐太宗购二王书右军草书有千纸取其迹类相从率一丈二尺为卷临学遂得右军笔也余友黄圣仪好读异书驰心翰墨家藏此帖为师然于楷法大得其神韵耳近世君谟楷书絶少然已归内府民间亦不可复得也善藏之善藏之广陵呉元善书【同上】
　　宋蔡襄万安桥记
　　万安天下第一桥君谟此书雄伟遒丽当与桥争胜结法全自顔平原来惟防法用虞永兴耳书锦堂差近之荔枝茶谱不足道也琅琊王世贞【弇州山人藁】
　　宋蔡襄书昼锦堂记
　　右宋欧阳文忠作昼锦堂记蔡君谟书君谟书甚重于当时刻石四方多矣今余家独有此碑得之钱习礼检讨云【东里续集】
　　韩魏公以上相作昼锦堂于相州时欧阳文忠以参政为之记而蔡忠惠以三司使书之时称三絶又谓忠恵每一字必写数十赫蹏竢合作而后用之以故书成特精絶世所谓百衲碑者是也今观其用笔特遒劲伟防出入清臣诚悬间而不无叚师琵琶之诮然自宋书家当以襄为首云【弇州山人藁】
　　蔡忠惠公书此记凡一字数十更存其合者才得顔碑什七耳今日得宋榻徐季海书洺州府君碑以其意为此如黄金铸范少伯一铸而就止以速成自喜不计工拙也【容台集】
　　宋蔡襄真书有羙堂记
　　右字大如钱隶题美茂宋世称能书者四家独盛然四家之中苏醖借黄流丽米峭拔皆令人敛袵而蔡公又独以浑厚居其上岂非以荘严简重望之如有徳之士而自令人心服虽欲凌驾其上而自不能者哉【苍润轩碑跋】
　　宋蔡襄秋暑帖
　　康虞所藏蔡端明秋暑帖妍遒俊之致溢出楮墨中所谓字里金生行间玉润者殆此类也观其结形取态似以柔翰而发之劲腕故姿顔绰约而钩勒婉健有骏马转缰之势米元章评公书谓如懐春女子体态妖娆访云寻雨岂自负刷书作此諆语耶余谓宋人书得晋唐形似者惟公为然双井犹然中郎之虎贲至眉山天中外史虽规仿前人不免别开一世界矣康虞试相与评之【嬾真草堂集】
　　宋蔡襄草书二帖
　　宋人皆称蔡忠惠书为本朝第一颇自珍惜不妄与人流传五百余年得公眞迹者不数家王弇州最号博收仅得安乐扶护二帖秀水项氏亦广蓄前代法书亦只二帖文太史临刻停云馆则公之真迹不啻须兔角矣公吾闽人闽人得公书尤少此帖草书二诗神采笔锋一见夺魄宋纸御印触手如新即停云所摹逺不及也欧苏二公意不可一世而独推毂君谟善书载观此帖名下无虚信哉谢在杭多藏墨妙此又为谢家第一宝【徐渤红雨楼集】
　　宋赵抃帖
　　清献公世号鐡面观其与小金紫公四帖情词缜宻如此与青云得路而隔同年之靣者异矣然金紫公所以为清献所敬岂专以同年之故帖中如废酤一节宜清献之心服也时清献守防故有贵部犹尔赣州可知之叹后二百年赣宿重兵州计颛仰于酤日至数倍旧额未知有金紫清献辈人稍弛张弓之势否览卷慨然【后村集】
　　宋赵抃遗帖
　　赵清献公清忠之节孝友之行冠映古今非賛叹之可及今年自长沙趋朝屡得见其遗墨皆家问也此卷藏其族孙遵家尤见慈祥雍睦之意独恨三亭芜没不得追寻晚歩遗迹不胜髙山仰止之叹遵温谨好学能业其家其必有以复之绍熙甲寅中冬八日新安朱熹题于祥符方丈云【朱子文集】
　　宋司马光帖
　　绍兴七年歳次丁巳初夏中澣彭城郑顾道经从豫章出示温公帖观于精忠堂凛然如对盛徳君子瞻其仪形靣其语论也使人钦慕不能自已武阳李伯纪书【梁溪集】
　　宋司马光隶书
　　公砚已瘗奸魂夜悸公墨霑池潜来湘累假其余声所感如此矧公眞笔劔防交倚挂之髙堂浮虑尽死我观公书识公胷次天地输诚风霜荐厉吐而发之兹其余事公之立朝营营仇敌不其刚不披其殖障海一篑排风孤翮始訾继斥卒伸其直世衰道圯喏喏唯唯有笔如椽微公莫使我铭其尾吁嗟已矣【刘子翚屏山集】
　　宋司马光与邢和叔帖
　　熙寜间温公居洛公从崇徳县再入崇文元丰四年兼史事以所藏温公帖知是时相与甚厚也后一百十有二年某得见之于其曽孙遵仲修【止斋集】
　　宋司马光与范忠宣帖
　　右司马温公与范忠宣书一通藏楚郡龙云从家云从间请题其后濂闻哲宗初立崇庆太后同聴政起公知陈州过阙留为门下侍郎忠宣亦从庆州召还为右谏议大夫俄迁给事中此书正此时所遣其殆元丰乙丑之冬或元祐丙寅之春乎夫公自熙宁辛亥居洛再任留司御史台四任提举崇福宫至是始司政柄故书中有闲居十五年之言公年盖已六十有七新法方盛行小人附和者众公度不可止遂絶口不言事故又有更求一任散官守七十即如礼致事之言当是时章惇蔡确黄履邢恕等蛇蟠蚓结牢不可解公新自外至孑然独立故又有如一黄叶在冽风中几何而不危坠之言公之志为可悲矣然公与忠宣素相知居洛日忠宣方丐罢齐州之政判西京留台乃同为眞率防则其志同道合固非一日之故熙寜之法又皆共怒其为害而其设施或不同者忠宣则欲去其泰甚公则欲锄刬而絶其本根虽书有随时示谕勿复形迹之请二贤之见猝有未易合者岂天未欲平治天下故使之然欤公遣此书后仅及数月且观化冥冥之中忠宣继公为左仆射务以博大开上心忠笃革士风四海方翘首望治曽未防何颍昌之命亦下矣不亦重可悲夫阅此帖者当知治乱之机所系初不可以寻常简牍视之也【宋学士集】
　　宋王安石二帖
　　王荆公书字得古人法出于杨虚白虚白自书诗云浮世百年今过半校他蘧瑗十年迟荆公此二帖近之往时李西台喜学书题少师大字壁后云枯杉倒桧霜天老松烟麝煤隂雨寒我亦生来有书癖一回入寺一回看西台真能赏音今金陵定林寺壁荆公书数百字未见赏音者【山谷集】
　　宋王安石帖
