<!-- { "loadSidebar": true } -->
　　马景约字自牧闽县人善山水逼真髙彦敬出入董米间峦结构烟云变幻水木去就错综万态谈笑挥洒曲臻其妙与髙廷礼王偁辈友善私諡曰安素先生【闽画记】
　　林景时
　　林景时长乐人自号虚白子工山水専学二米间效商髙竹木林泉有意外趣【闽画记】
　　胡旻　胡昱　胡昂　胡昊
　　胡旻嘉兴人父奫永乐中以善卜为刻漏博士旻及弟昱昂昊皆弃占筮而学画遂以善画名山水人物尤精【画史会要】
　　王毓
　　王毓字用贤鄞人尝慕宋广平林和靖之为人植梅庭下因寄之模写标格劲瘦诗工于长歌隶书亦有新意时称三絶自号香雪坡老人【张时彻寜波志】
　　解琇
　　解琇兴化人能旋佛光不以规矩成祖选绘报恩寺廊壁【兴化志】
　　解珙
　　解珙善山水人物杂科极其精妙号一壑【兴化志】
　　盛虞
　　盛虞字舜臣号秋亭无锡人慕其乡倪征君云林之画尤喜其秋亭野兴一幅毕力摹之又取以为号其所作大都与王舎人孟端相上下因倨傲不轻与人作其迹者遂少【六研斋二笔】
　　王肇
　　王肇字开若侯官人修撰王襃子也永乐宣徳间以文学屡征不起少学诗于林鸿膳部学书于王偁检讨学画于髙棅待诏棅送肇诗有云玉堂笑我金壶墨北苑真源竟谁得好凭南雁寄相思为写吴航故山色今画在人间百无一二【闽画记】
　　罗理
　　罗理真寜人工于画每作动物俨有生气魏国公尝见所画真武像愿以百金购之【庆阳府志】
　　张僊童
　　张僊童安化人少从罗理凡寺庙墙壁经其画者咸称神妙兴教寺有罗汉十八幅并寒山拾得像俨然如生【庆阳府志】
　　李时
　　李时字居中北京人善画姚少师赠以诗云北苑当年下笔竒浪千载亦堪悲天机烂漫无人悟谁道燕山有李时【画史会要】
　　刘祥
　　刘祥字瑞初号雪溪长乐人精医善画龙虎【闽书】
　　林真士
　　林真士长乐人工山水与髙棅友善棅题真士画云楚云天外数青春水桃花满洞庭落日楼台明镜里欲停瑶瑟湘灵【闽书】
　　顾寅
　　顾寅字叔明号友云【书画史云又号无心】苏州人善画山水竹石松树【画史会要】
　　孙寜题半塘寺润公房顾叔明所画松壁云顾君叔明善写松妙处直与韦偃同片缣幅纸不易得人争一覩清双瞳【画史会要】
　　郑彦初
　　郑彦初闽县人永乐初工墨梅【闽画记】
　　陆复
　　陆复字明本吴江人善画梅自号梅花主人【苏州志】
　　柴昆陵
　　柴昆陵【成祖时人】李孝谦题柴昆陵越山春晓图云柴侯晚年天机精酒酣泼墨为予写【中林集】
　　赵廸
　　赵廸字景哲闽县人工水墨山水师法二米王恭题其画云濡豪不见米南宫墨客犹寳晋风应有离情何处着尽随残雨上清枫可以知其风防矣【闽画记】
　　林宏显
　　林宏显号洞阳山人长乐人工画梅石笔力苍古效杨补之王元章世称洞阳梅【闽画记】
　　李焲
　　李焲字纯正号十洋长乐人善画龙虎以能诗重【闽画记】
　　林质斋
　　林质斋闽县人进士林玭之父善山水人物清幽潇洒王恭赋无声诗趣以赠【闽画记】
　　金文璡
　　金文璡字彦辉号筠石苏州人有行义写墨竹多喜作丛篠之类【皇明书画史】
　　沈士廉
　　沈士廉尝官御史善画墨梅【皇明书画史】
　　张徳辉
　　张徳辉字秋蟾号云巢老人居慈谿大寳山麓少学画龙飞云惊电变化万状极于神妙可追踪陈所翁神祠梵宇古壁尚存其迹【画史会要】
　　薛绩
　　薛绩字汝嘉号古岩吴江人善山水【画史防要】
　　范礼
　　范礼字宗嗣常熟人山水师马逺【常熟志】
　　董常
　　董常嘉兴人工道释像笔力细而劲拔【嘉兴府志】
　　王养
　　王养鄞人画蒲萄障乘醉着新草履渍墨乱歩绢上就以为叶布藤缀实天趣自然【画史防要】
　　罗汝文
　　罗汝文沙县人善山水【闽画记】
　　张徳辅
　　张徳辅长乐人善画鱼【闽画记】
　　詹仲至
　　詹仲至福寜人善山水王修撰襃有题长溪詹仲至画明月一方图诗【闽画记】
　　髙维端
　　髙维端号正翁髙棅之族善画蒲萄得陈天民体【闽书】
　　许俊
　　许俊金陵人画道释人物【皇明书画史】
　　李明逺
　　李明逺画菊花【皇明书画史】
　　潘宗绍
　　潘宗绍吴江人业医画枯木竹石【皇明书画史】
　　魏以敬【画史会要作魏敬】
　　魏以敬善画花竹禽鸟【皇明书画史】
　　郑克修
　　郑克修清江人工画人马虽未能追迹古人殊无尘俗气【皇明书画史】
　　何景髙
　　何景髙不知何许人画界画宗朱君璧【皇明书画史】
　　洪泽
　　洪泽不知何许人画道释人物【皇明书画史】
　　怤懋庵【画史防要作穆庵】
　　怤懋庵工墨梅【皇明书画史】
　　黄希谷
　　黄希谷不知何许人工画松【皇明书画史】
　　王恭
　　王恭杭人画山水宗马逺无大过人者亦自可观【皇明书画史】
　　张世禄
　　张世禄仪封人善画山水人物道释名重当世亦精写照【皇明书画史】
　　胡元素
　　胡元素不知何许人工画山水【皇明书画史】
　　赵夀
　　赵夀字南山工画人马【皇明书画史】
　　刘凭
　　刘凭不知何许人画古木【皇明书画史】
　　姚继宗
　　姚继宗淮人善写照【皇明书画史】
　　董太初
　　董太初未详何许人善画山水客死天台【皇明书画史】
　　盛叔大
　　盛叔大不知何许人画山水学盛子昭【皇明书画史】
　　沈观
　　沈观字用賔钱唐人画山水学马逺盛子昭亦工杂画【皇明书画史】
　　汪文
　　汪文不知何许人工画花鸟颇善设色殊欠生动【皇明书画史】
　　李子安　弓力本
　　李子安弓力本俱常熟人善神【皇明书画史】
　　史政　李芳
　　史政州人李芳云中人俱能写照【皇明书画史】
　　许端【书画史作湍】
　　许端工于画龙但无蜿蜒飞动之势【画史会要】
　　季賔
　　季賔字汝和绍兴人官主事善画菊花【画史会要】
　　吕端俊
　　吕端俊善画竹【画史防要】
　　吕敬甫
　　吕敬甫毘陵人画草虫师居寜【画史防要】
　　朱孟约
　　朱孟约临川人善画兰蕙竹石【画史防要】
　　倪宗器
　　倪宗器江右人善画兰【画史会要】
　　睦坦
　　睦坦字履道京口人善画山水【画史会要】
　　吴归山【书画史作归吴山】
　　吴归山善画花鸟【画史会要】
　　王元道
　　王元道越人工于山水【画史会要】
　　曾沂
　　曾沂善画水【画史会要】
　　沈巽
　　沈巽字士偁号巽翁吴兴人山水宗胡廷辉稍变其法尤工杂画【画史会要】
　　陈九成
　　陈九成吴兴人山水师沈士偁亦工花鸟【画史会要】
　　沈彦诚【一作彦成】
　　沈彦诚钱唐人山水宗髙房山【画史会要】
　　夏鼎
　　夏鼎苏州人善白描人物亦工山水【画史会要】
　　梁叔刚
　　梁叔刚工小景山水【画史会要】
　　杨云林
　　杨云林工花鸟【画史会要】
　　郑山辉
　　郑山辉工画兰【画史会要】
　　顾文叙
　　顾文叙苏州人山水宗盛子昭【画史会要】
　　赵友【书画史作祓】
　　赵友括苍人工花鸟【画史会要】
　　髙旭
　　髙旭莆田人善画山水【画史会要】
　　于竹屋
　　于竹屋画墨梅【画史会要】
　　赵从吉
　　赵从吉号云斋善画墨梅【画史会要】
　　顾叔润
　　顾叔润常熟人山水学盛子昭【画史防要】
　　李彬
　　李彬字文中四明人工写意人物【画史防要】
　　张南伯
　　张南伯工墨梅【画史会要】
　　陈希尹
　　陈希尹善写照亦能画虎【画史会要】
　　林森
　　林森清江人工山水【画史会要】
　　赵子深
　　赵子深清江人工山水【画史防要】
　　谢子徳
　　谢子徳工山水兼工花鸟亦能神【画史防要】
　　虞谦
　　虞谦字伯益【书画史云号玉雪】金坛人洪武乙亥繇太学生擢刑部郎仁宗即位拜大理寺卿以诗名于时喜写山川木石幽淡简逺有倪云林风致【东里集】
　　虞谦诗文政事为世推重家多蓄法书名画公余写金错刀竹【画史会要】
　　卫靖
　　卫靖字以嘉昆山人官中书舎人善画枯木竹石【画史会要】
　　陈勉
　　陈勉字进之【见书家】为工部员外郎写山水初仿王孟端后法夏珪俱妙【秦防无锡志】
　　谢宇
　　谢宇字伯寛号容庵湖广衡阳人宣徳中以中书舎人直内阁累进工部左侍郎掌通政司事山水法诸大家花木鸟兽无不能者皆到妙处【图绘寳鉴续纂】
　　谢汝明
　　谢汝明字晦卿号东岩谢宇仲子官中书舎人亦善山水【图绘寳鉴续纂】
　　何澄
　　何澄字彦泽江隂人永乐癸未举于乡同知蕲州迁刑部郎中改文选谪武当宣徳间以荐擢袁州牧号竹鹤老人工绘事每月出梯墙望平楚苍茫之景天欲雨扶杖登山眺羣大江烟云郁浡状然后参以意匠飞洒缣缃神韵生动不减房山巨然【江隂志】
　　何澄作梧竹蒲石尤佳【常州志】
　　澄山水宗米元章烟云满纸用墨亦佳然未脱去浙中之派【画史会要】
　　卢瑛
　　卢瑛字克修宣徳五年进士工墨竹夏太常每语人吾墨竹一派近在玉润瑛太常壻也终刑部主事【昆山人物传】
　　张柷
　　张柷字起韶号赐闲长洲人宣徳五年进士官大理评事终保定知府工画竹石【张氏世谱】
　　王田
　　王田字舜耕山东济南人以县佐请老归田材敏喜为乐府词脍炙人口逺近播山水学髙房山不失矩度者【图绘寳鉴续纂】
　　孙隆
　　孙隆字从吉【瑚网云号都痴毘陵人】为新安知府作梅花得防稽王冕笔法【东里续集】
　　孙隆写禽鱼草虫自成一家号没骨图【瑚网】
　　黄暹
　　黄暹字孟东莆田人为祁阳县儒学训导善书画能吟咏【刘敬祁阳县志】
　　王超
　　王超字景升宜兴人衣冠朴雅风致可并古人善画适意处輙题写人争求之【毘陵人品记】
　　叶澄
　　叶澄字原静其先吴人画山水仿董北苑戴文进之师也【游居録】
　　戴进
　　戴进字文进【图绘寳鉴云号静庵又号玉泉山人】钱塘人临摹精博为本朝画流第一宣庙善绘事一时待诏有谢廷循倪端石鋭李在皆有名及进入京众工妒之一日仁智殿呈画进首幅为秋江独钓图一红袍人垂钓水次画家惟傅红色最难而进独得古法廷循曰此画佳甚恨野鄙耳宣庙叩之对曰红品官服色也用以钓鱼失大体矣宣庙颔之遂挥去余幅不复阅放归以穷死死后而人始重之【瑚网】
　　戴进山水得诸家之妙大率摸拟李唐马逺居多神像人物走兽花果翎毛俱极精致而神像之威仪怪之勇猛衣纹设色重轻纯熟亦不下于唐宋先贤也至于临仿旧人而无款者法眼观之莫辨真伪此能品也【图绘寳鉴续纂】
