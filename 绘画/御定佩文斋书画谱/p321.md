<!-- { "loadSidebar": true } -->
　　书苑云唐文皇制圣教序时都城诸释诿福寺懐仁集右军行书勒石累年方就逸少真迹咸萃其中今观碑中字与右军遗帖所有者纎微克肖书苑之説信然近世翰林侍书軰多学此碑学弗能至了无髙韵因自目其书为院体由唐吴通微昆弟已有斯目故今士大夫玩此者絶少然学弗至者自俗耳碑中字未尝俗也非深于书者不足以语此政和四年四月二十四日黄长睿书【东观余论】
　　圣教序书法为百代模楷病之者第谓其结体无别构偏傍多假借盖集书不得不尔仲蔚谓出文皇手又经于志寜等润色不无失真是不知咸亨中沙门懐仁摸集勒石而心经末有志寜等润色题字盖奘方于洛中总译西域所赍经藏以志寜等领其事故云尔唐世宰相有兼译经润文使者即其职也凡唐藏经卷尾皆有诸公名姓此何与于书而仲蔚乃以是病之陋一至此乎展册为之失笑【弇州山人藁】
　　圣教序虽沙门懐仁所集书然从髙宗内府借右军行笔摹出备极八法之妙真墨池之龙象兰亭之羽翼也余生平所见凡数十百本无逾于此者其波拂钩磔妙处与真迹无两当是唐时搨本耳去歳嘉平得此本今年伏中复得定武兰亭为自快自赏者乆之穷措大余生一何多幸邪【弇州续藁】
　　右军书兰亭为最然定武本不可复得其次莫如圣敎序虽本缉集自唐迄今碑故在长安学无恙也余两至长安摩挲其下不能去虽断碑恶搨以为尚有典刑况此是宋元间搨本学者易得蹊径宜其为书家珍袭也第搨乆则刻残刻残则画细学者又当求之言外【王奉常集】
　　唐释懐仁圣敎序真迹
　　古人摹书用硬黄自运用绢素此卷首有宋徽宗金书缥字与内景经同一黄素知为懐仁一笔自书无疑书苑所云杂取碑字右军剧迹咸萃其中非也黄长睿书家董狐亦以书苑为据恨其不见真迹輙随人言下转耳董其昌【戏鸿堂法帖】
　　此书视陜本特为姿媚唐时称为小王书若非懐仁自运即不当命之小王也吾家有宋舍利塔碑云习王右军书集之为习正合余因此自信有防其昌又题【同上】
　　唐释翘微正书岑君徳政碑
　　右岑君徳政碑乃唐雍州録事参军张景毓字烛防撰按碑岑君名祯字徳茂南阳人也祖文本父景倩解褐为参军又为蒲州司戸参军又调补衢州司仓参军乃擢授润州句容县令是碑因其去而立也碑今在县治二门外今年秋予以试事赴句容既失意日夕游衍崇明寺托居民搨数碑以还栁汧江君指示此及寺中仆地石幢云是李北海所书又检书史防要以示句容隐士若江君者可谓难得矣是日出少时与祝京兆徃复诗藁及宋刻句容县志自言逺祖江宾王与朱文公同年家有当时试録在乡中不及取后予迫试事归昨始寄至因得摩挲墨本恍忆徃事故记之云嘉靖戊午十月廿一日记【苍润轩碑防】
　　唐释懐素自序帖
　　世传懐素书未有若此完者绍圣三年三月予谪居髙安前新昌宰邵君出以相示予虽知其奇然不能尽识其妙予兄和仲特善行草时亦谪恵州恨不令一见也眉山苏辙【书画题跋记】
　　藏真自叙世传有三一在蜀中石扬休家黄鲁直以鱼牋临数本者是也一在冯当世家后归上方一在苏子美家此本是也元祐庚午苏液携至东都与米元章观于天清寺旧有元章及薛道祖刘巨济诸公题识皆不复见苏黄门题字乃在八年之后遂昌邵宰疑是兴宗诸孙则苏氏皆丹阳里巷也今归吕辨老辨老父子皆喜学书故于兵火之间能终有之绍兴二年三月癸巳空青老人曽纡公卷题【同上】
　　苏黄门题此帖时恨不令吾兄一见后东坡得见之则曽空青所谓冯当世家本也偶得坡翁跋语而山谷观于石扬休家又得其説于名臣言行録因具録于后见苏黄为一代书宗所以评自叙者如此以为博古者之助耳跋语云僧藏真书七纸开封王君巩所藏君侍亲平凉始得其一二而两纸在张邓公家其后冯当世又获其三虽所从得异者不可考然笔势奕奕七纸意相属也君邓公外孙而与当世相善乃得而合之余尝爱梁武帝评书善取物象而此公尤能自誉观者不以其过信乎其书之工也然其为人傥荡本不求工所以能工如此如没人操舟无意于济否是以覆却万变而举止自若其近于有道者邪言行録云元祐中与子瞻穆父饮寳梵僧舍因作草书数纸子瞻赏之不巳穆父无一言问所以但云恐公未见藏真眞迹某心窃不平绍圣中贬黔中得藏真自叙于石扬休家谛观数日恍然自得落笔便觉超异回视前作可笑然后知穆父之言不诬且恨其不及见矣【匏翁家藏集】
　　唐释怀素千文
　　右懐素唐僧字藏真特以草书擅名当时而尤见珍于今世余尝谓法帖者乃魏晋时人施于家人朋友其逸笔余兴初非用意而自然可喜后人乃弃百事而以学书为事业至终老而穷年疲精神而不以为苦者是真可笑也懐素之徒是矣治平元年八月八日书【集古録】
　　藏真此卷欧阳文忠公家物后有公防语与集古金石録所载同内缺百四十一字文征仲太史手补之亦仅虎贲之似耳藏真书虽从二张草圣中来而结法极谨宻微有不可识者或从心时波磔不应手也此卷字字欲仙笔笔欲飞是行世第一本由文忠而歴王文恪家转入余手为拈出差不为负矣公瑕叙其由来甚详且谓不让吾家河南哀册或以为知言云【弇州山人藁】
　　唐释怀素绢本草书千文
　　右唐释懐素绢本草书千文真迹旧藏嘉兴姚公绶家公绶所藏法书甚多尝自诩此卷为第一云一字直一金故当时目为千金帖公绶没石田先生屡遣人物色之不可得后复流传数家皆不赏识嘉靖丁亥人日忽有持示者余展卷惊叹恍然若失者累日因倾赀购得之按米元章书史及寳章待访録俱载有懐素绢本千文云沈遘所刻板本是也今板本不传未知即是元章所见者不而宣和书谱载有懐素千文四此卷后有政和宣和三玺而贉尾茧纸中有内府图书之印盖即当时四卷中之一也又谱序称素晩年所书评者谓与张芝逐鹿且云比其少作有加无巳今观此卷笔法谨宻字字用意脱去狂怪怒张之习而専趋于平淡古雅其后题云贞元十五年六月十七日于零陵书时六十有三正其晩年之作也此卷共用黄素八方毎交接处以汉军司印钳记而书名及题年月处亦以是印印之且素理精宻墨迹如新真希世之寳也是歳冬十一月二十五日文嘉休承识【停云馆帖】
　　余家有懐素千文真迹仅九百字飞动奇逸为诸法书冠今得豫章宗侯所藏绢素千文阅之圆熟丰美又自具一种姿态大要从山阴派中来而间有李懐琳孙过庭结法或以素生平遒放疑之当是种芭蕉浓沈染叶时笔不然恐亦非周越髙闲軰所辨也吾两家其善有之斗女间双紫气不在干将莫邪矣【弇州山人藁】余雅好懐素草书时从搨本摹绘其形神端倪其变化终莫能得之巳从朱司成象闻有千文真迹在司成姻家姑苏陆氏欲徃索观弗果然好事者以余良好之从觅赝本进余览輙弃去冀遇其真焉至是仕浙右辖王元美以参藩来出所携诸玩观余而终及此卷稍葆笥秘之期三日而后发余病弗能徃也元美乃遗余中竟日披对如握骊珠不忍释手其画变态意匠纵横初若漫不经思而动遵铏范契合化工有不可名言其妙者余为霍然而起信古今名品固自有真宜秘弗轻发而不如司成云陆氏之藏与之更谁雄长也览巳志之【莫如忠崇兰馆集】
　　唐释懐素洪州诗
　　懐素似不许右军得名太过谓汉家聚兵楚无人也其与阮籍言世无英雄使竖子成名气亦略等矣观李广射石秦人扑虎皆在气全未分时使心一改而气巳移虽有勇决刚果何施于用邪懐素气成乎技者也直视无前而能坐收成功天下至莫与争胜其气盖一世乆矣故能致一而终身不衰也【广川书跋】
　　唐释懐素北亭草笔
　　懐素于书自言得笔法三昩观唐人评书谓不减张旭素虽驰骋绳墨外而回旋进退莫不中节至旭则更无蹊辙可拟超忽变灭未尝觉山谷之险原隰之夷以此异尔今其书自谓真出钟草出张真字不见于世惟草独传当其手笔调和时忘神定气徐起而视所乡无前故能迥出唐诸子右奄薄刘宋齐隋而兼有之其体制该备顾后世不能加也北亭所书适当其逐鸿防而问太虚时矣至其防处乃假浪岷山放乎江之津也【广川书跋】
　　唐释懐素逐鹿帖
　　懐素字画名唐中盖用意甚笃加以琢削砻砺防于瓌奇故此帖自喜至以所能欲逐鹿中原则其自负岂此扛鼎计旭闻之不惮并驱也賛曰藏真书法末视公卿草圣欲来以酒为兵意并逐鹿雄杰可矜旭颠素狂弄翰之英【松隐集】
　　唐释懐素七帖
　　书法相传至张颠后则鲁公得尽于楷懐素得尽于草故鲁公谓以狂继颠正以师承源流而论之也然旭于草字则度絶绳墨懐素则谨于法度要之二人皆造其极斯可以语善学矣昔鲁男子以其不可学栁下恵之可素于张旭吾知出此【广川书跋】
　　唐释懐素别本六帖
　　李丕绪旧藏懐素别本六帖笔力险絶而法度尽应比他书若异盖古人于用笔时一法不立故众技随至而于见空时得无字相此其不落世检而天度自全也世人方将捉三寸柔豪借之缇油心量形象而暗度逺近疏宻随歩武之后蹑其遗尘岂复有全书者邪邬融尝问素胡不学雨霤痕良乆而省又问拨镫法如何曰如人并乗镫不相犯剜锋事宻射如何曰不可言也观其书知此法从来乆矣【广川书跋】
　　唐释懐素草书清净经
　　懐素居零陵以蕉叶代书目庵曰緑天自叙云醉来得意两三行醒后却书书不得又云人人来问此中妙怀素自云初不知皆透彻向上一歩语所谓一拳打透虚空不为律缚者也禅与书念头逸发故宜其然哉大梁刘世昌谨题【瑚网】
　　右唐僧懐素草书清净经笔法髙古其为真迹无疑先君子于石田先生处尝见之每与余言其妙云后有刘世昌跋尾者是也石田没归邹氏屡欲物色一观不可得邹氏没又不知流落何处己未秋客来有示者精神焕发真有骤雨旋风之势惜乎先君不得再见为憾卷后有苏耆家藏四字耆字国老其父子兄弟赏鉴精确所藏法书名画甚多素师自叙亦尝在其家又有绍兴小玺曽入思陵秘府韩平原当国时内府珍秘多入其家昼锦堂印是也在元为乔仲山所藏故有乔氏篑成印仆平生最好素书所阅甚多未有如此之妙者也展卷累日不忍释手因题其后而归之长洲文彭记【同上】
　　唐释懐素客舍等帖
　　懐素小草客舍等帖唐代絶伦世亦罕见子孙宜寳之干徳二年五月四日开封曹用家藏【书画题跋记】懐素唐朝草圣超羣所谓笔力精妙飘逸自然非学之能至也熙寜九年二月一日河东薛绍彭【同上】
　　唐释懐素酒狂帖
　　王逸少临钟繇书后跋尾是唐僧懐素书杨凝式鉴定寳寜寺玩记王诜寳寜赐第书【书画题跋记】
　　倪瓉八月十一日观于耕渔轩时积雨初霁残暑犹炽王季耕自其山居折桂花一枝以石罂注水插花着几格间户庭闲寂香气郁然展玩此卷乆之如在世外也癸丑【云林遗集】
　　唐释懐素食鱼帖
　　素公草书超妙自得笔老而意新在当时已为独歩虽流散人间甚盛然自唐迄今二百余年士大夫家所藏罕有完者而此帖首尾皆具尤可珍也宣和甲辰七月中浣竹西吴喆书【书画题跋记】
