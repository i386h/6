<!-- { "loadSidebar": true } -->
　　姑苏张廷义以所藏江山秋霁图求记于余图数纸为一幅广不盈尺长数倍蓰之有题识印记知其为九龙山人王孟端所作者也其空阔澄明或沦或澜或涌而浪激而涛荡而潋滟漫衍而涟漪者为大江江之中或举网而渔或乱流而度或缆而泊橹而进篙而退遡帆而风御者为舟楫之多其渊而纡廻者为江潭凫鴈翔集菰蒲芦荻萦被而映带者为江渚其或连绵而屋比纷而阁架列而市肆分张篱而园圃隔塍而田区委而巷蔽者为江村其或平田漾沙崩崖陡絶而昂伏不齐者为江浒去浒渐逺而渐髙其或岭耸而坡平岩巉而壁立或障而屏蔽峰而秀出巘而竒叠或壑而有容谷而能虚麓而丛薄冈阜而蜿蜒其或逺而黛抹近而劒植旣断而复续迤重杳杳莫究其所极者为防江之诸山山有泉或悬或注山有石或蹲或卧或深而涧溜或曲而溪萦危而桥横或草莽翳而雉跧伏或林木欝而禽鸟巢栖或佛寺或道院或樵或牧或士女之嬉游其掩映蔽亏吞吐隐约千态万状得之心想而口舌不能道者不与也昔者余尝奉使南服由汉沔出浔阳乗流而下直抵扬子而凡简册所记载辄跻攀以极其胜虽流连累日不辞也今观是图一瞬千里坐而致之能不使予恨相见之晩而追悔夫曩昔之劳也邪嗟乎山人之作其亦可谓竒矣世称作字作画在人品髙下山人之草书墨竹世之所共知者也而未必尽知其人方文皇尚治时诸贤彚进而山人之位才中书舍人竟落魄不竞以死盖其髙风峻节睥睨一世有可慕而不可追者使其少贬寻尺俛眉承睫之间立致于通显之地不难矣虽然吾闻之也心之为用攻于此者必略于彼其心攻于禄位者将低昂俯仰伈伈昵昵以干誉就俗之不暇胷次之间乌能容江山之广如此哉山人之作甚是珍惜非其趣意所防虽千金不少顾故真迹鲜留于世世得其一竹一石者莫不什袭以为至寳若此图者岂易得邪廷义亦知之乎否也或曰廷义于呉下号称博雅岂徒玩物而不尚徳者哉遂为之记【岳正博类藁】
　　明王绂湖山书屋图
　　友石先生画品在能之上评者谓作家士气皆备然其人品特髙能不为艺事所役虽片纸尺缣茍非其人不可得也此湖山书屋图聮六幅而成修三十尺畊渔出没村舍近逺云烟变灭种种臻妙非累月搆思不可成岂独今之所少哉子和藏此真希世之珍正德丙子三月旣望衡山文徴明题【瑚网】
　　毗陵王友石此图文公尝为次第其品今观其岩峦杳霭岞崿纷披参差出没于苍烟白浪之中以至溪桥林屋疏峰抗馆农田渔艇畯父村樵幽踪徃复恍若别在世外真可谓深诣湖山之致者矣读书于此必能絶冥离类殊使人遥想而存之谈太常思重性好博雅相示此图辄遂题其后云隆庆二年夏六月十有八日俞允文记【仲蔚先生集】
　　明王绂画竹
　　孟端竹为国朝第一手有石室居士梅花道人遗意而清标髙格又似过之余尝记其二事其一沐黔公行金帛求孟端画谢絶之后忽作一幅遗其僚素厚黔公者使致之曰姑以是塞公意毋言我为公也其二月夜闻隣笛乗兴画幅竹访遗之其人乃大贾甚喜具驼绒文绮各二求孟端一配幅孟端却其弊手裂画壊之鸣呼即无论孟端竹求其人可更得否【弇州山人藁】
　　明王绂湖山佳趣卷
　　得一卷初阅之以为黄鹤山樵也清思直扑人眉睫间应接不暇至题尾知为九龙山人王孟端孟端在永宣间声价不下黄鹤山樵今来渐寂寂然使有真鉴赏者望而窥其胸中富丘壑也吾东呉菰芦人歩武之外皆卷中境界晩途复作吏不觉自逺聊置此卷案头于春明退朝之暇时一展看不令衿裾烟霞色尽也卷初属陆太宰时乞李文正篆额呉文定题字邵文庄作歌其为名士所推如此【弇州山人藁】
　　明王绂江山万里图
　　项子京家藏王孟端江山万里图一卷长四丈余尝见之真希世之寳也今此卷后虽失主名余以为非孟端不能作此余家永师书千文八百本乐此能不惮烦乃尔此安知非孟端山水之兴勃勃于不能止奋忘倦之笔再图此卷以豁胷中未尽之丘壑也邪不然何笔意相肖至此汪黄梅擕此过余竹中览毕书此黄梅博雅好古未审以余言为当否智舷【黄叶庵集】
　　明王绂山水长卷
　　王舍人画以幽澹简逺为宗出入鹤樵懒瓉间多逸笔小帧此卷独铺舒四十余尺平生所不常有也每一展阅如江行一番洲渚之佳者歩栁林桑落俱入指防山则低峦秀壁九子二姑若是若非隐露颿樯之下所少夷陵之蟇颐鱼腹之石阵与各都防之粉堞耳舍人其长房邪能缩地其邯郸翁邪能引人渉异境其麻婆邪能以两葫芦载人入风涛噫抑何荃绵澶衍之若是也然余借得每不欲辄开何者晦处养道无故而游其神于连山巨浪中亦非余不出之意也【恬致堂集】
　　明王绂竹卷
　　孟端写竹于倪徴君柯博士两家斟酌多寡浓淡而为之是以有倪之逸无其疎野有柯之雄无其伉浪若夫蓄雨含云舞风弄日秀姿妍态又其偏长者丈夫瞠目翰墨间岂真有成法足拘哉石室眉山仲圭用其法不失尺寸得孟端萧散自在可贵也孔孙当以此意参之【恬致堂集】
　　明王绂山水
　　王孟端赠黄叔洪山水一帧用笔精到超出幼文天游之上而与叔明并驾平生所絶少者耐轩居士王逹一诗亦佳诗曰万古山川一鉴开层层曲曲见楼台云随晓月峰前堕鸥逐春溪树里来两岸落花人荡桨半汀残雨客衔杯寰区何处有此地物外四时无防埃岂但右军多笔法要知黄石是仙才奔滩触浪飞赪鲤絶壁凝岚防翠苔玉室金堂疑太华紫芝瑶草忆蓬莱相看六月不知暑一榻清风真快哉【六研斋二笔】
　　明夏防墨竹卷
　　画家惟墨竹颇寓书法近时得其妙者莫过于毘陵王孟端舍人而夏太常仲昭尝师之早岁类其笔意其后稍变而昆山之人师之者更数辈独屈约处诚颇类之而今人家所得徃徃出其手也然真赝固自能辨如此卷阅之即知其为夏公所作无疑【匏翁家藏集】
　　画家以竹为难凡山水楼台禽鱼花木皆可以像求而竹以意得为其超然有出尘之思挺然有昂霄之气苍然有傲岁寒之节故君子贵之贵之故髙人逸士多喜作之而名家者为难难者非他得其意为难也自昔画竹者文洋州为圣其论须有成竹于胷中熟视而后下笔如起鹘落少缓则失之盖其难如此国朝以画竹名者惟王舍人孟端夏太常仲昭盖得洋州笔法此幅乃太常为故少保于忠愍作今中丞屠公元勲得之保爱有加间以示余余惟中丞之保爱岂徒为耳目玩好盖重其有超然之韵挺然之节苍然之姿与玩物防志者异矣【震泽集】
　　夏太常墨竹名价重夷裔虽近小损亦不减彭城袜材余尝题一卷云云今年秋复从明辅所见此卷掩映斐亹大有好致而木石复妙余因辍以赠之且戏明辅曰晋人不识竹尝谓是有节薥吾太常里人也盍以归我明辅笑不答【弇州山人藁】
　　明夏昺云山图
　　右云山图昆山夏孟旸作孟旸名昺太常卿仲昭兄能书作画师髙房山初未知名洪武季年为永寕县丞谪戍云南永乐乙未仲昭以进士简入中书科习字一日上临试亲阅仲昭书称善仲昭顿首谢因言臣兄昺亦能书召试称防与仲昭同拜中书舍人时称大小中书旣而谢事终于家其书画平生不多作故世惟知太常墨竹而不知孟旸予徃年见所书西铭颇有楷法此轴为王世寳所藏亦不易得也【甫田集】
　　明夏昺江村图
　　江村图一卷中书舍人夏公孟旸笔也其画不茍作不妄与不为富翁豪吏所役十日一山五日一水非佳兴弗御楮墨性好奕佳兴多为奕所夺此卷迟迟十年始得入手公自视颇为平生得意者太仓沈东轩游两京有能诗声极好清事数附杂物见寄彼谓博我诗文不应若是之多也余儒者无可为答持过赠之胜于弹棋负于人者逺矣【郑文康平桥藁】
　　明屈礿墨竹卷
　　屈可庵作此四纸遗呉惟谦刑部尽其所长者矣惟谦外舅为太常夏公公以墨竹名世惟谦得之旣多然复有取于可庵岂非欲兼收而并蓄者邪【匏翁家藏集】
　　明金铉渔乐图
　　先友金文鼎先生松江人风流文雅髙尚不羣诗文字画皆重当世应祯生后不及识先生幸得接先生之子礼部君敦重质直动作不茍居然前辈风致逝去二十余年常切念之此图为先生得意之笔自题其上诗凡一十六首观其画玩其辞可以想见其人今为御史徐用羙所藏用羙礼部君子婿也图后诸作今号称名士者所题观之益重前修之感呉郡李应祯记【书画题跋记】金文鼎永乐中以绘事名海内为吾松先辈风流宗此卷墨气欝勃不减胜国时诸大家至其笔力苍古便是石田先生门户孰谓无风气开先之助邪前有范庵跋书法甚佳金公之笔益重于九鼎矣云卿观于由庚堂中【莫廷韩集】
　　明戴进临李嵩画
　　宋钱塘李嵩待诏画院工画人物山水而人物尤妙文进嵩同郡人在宣徳正统间以画擅名天下此盖摹嵩之笔虽歩骤轨范而天趣溢发若无逊乎嵩者可谓妙矣但其后题字以为春社图非也吾乡崔静伯善鉴古画为予言尝见嵩画村落之景村巫降神人有拜跪及环坐以饮聮布障之一丐者曳囊乞食其侧人与丐食犬羣吠欲啮丐抵以杖有老人醉走媪掖之而归且诚春社图而此乃不然予疑为朱陈村嫁娶图而未敢定其是否同年少参陈君藏此见示陈君善画其必有以辨乎此矣【寓意编】
　　明戴进菊花卷
　　菊花一卷前一截为墨菊后一截为五色菊相传为钱塘戴文进所作今休寕县幕朱君所藏也君间持以过予予观其位置错综极有思致而水石尤竒因题其首曰晩香丛緑而归之抱朴子云南阳之甘谷水左右生菊花落其中人饮其水者多寿因号菊潭此卷殆拟其景而作之者欤寿徴之象朱君后人宜寳之【程防墩集】
　　明戴进山水图
　　右通州刘君廷器所藏戴文进山水图凡三丈余其流峙盘回逺近夷险开阖向背之状一伸卷间而数千里景象尽在目睫使人有凌虚御风历览八极之兴何其快也若夫村桥野店樵夫牧子之所经别浦断潢渔翁钓叟之所寓仙宫梵宇隐见于林薄风帆浪桨出没于渺茫以至岩穴幽人磵蹊行客摹写情态无不曲尽其妙又何其可爱也舟中阻雨独坐无聊玩阅数过援笔书此【李杰石城山房藁】
　　明戴进城南茆屋图
　　此图乃钱塘戴文进作有程南云篆额杨文贞诸公题咏文进自谓仿陈仲梅而中间大有米襄阳笔意唯落色稍过浓润耳茆屋中红袍人岂秋江独钓例邪文贞一絶作古颇峻整呉余庆及南云皆以书名而不能佳有鲍相者书甚婉媚有韵而不以书名皆所不可晓也【弇州山人藁】
　　明戴进山水平逺
　　钱塘戴文进生前作画不能买一饱是小厄后百年呉中声价渐不敌相城翁是大厄然令具眼观之尚是我明最髙手此卷奕奕秀润境意似近而逺尤可寳也【弇州山人藁】
　　明戴进七景图
