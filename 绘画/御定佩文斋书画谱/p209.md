<!-- { "loadSidebar": true } -->
　　赵仲字存道【宋宗室】雅好绘画每嵗成都士大夫有园圃者花时必纵人游观仲载酒行乐以笔簏粉墨自随见髙屏素壁随意作画率有佳趣或求则未必应也尝于华阳郡主王宪家林亭间作鸳鸯浦溆顷刻而就往来观者无不赏激官至保康军节度使留后赠开府仪同三司追封荣国公諡嘉惠【宣和画谱】
　　赵士腆
　　赵士腆【宋宗室】善画写寒林晴浦得云烟晦明之状甚多思致往时苏舜钦有寒雀喧喧满竹枝轻风浙沥玉花飞之句士腆作寒禽畏雪圗类此其他竹石等亦称是官至武节郎【宣和画谱】
　　赵士表
　　赵士表宋宗室善山水喜作墨竹思致如郓王秀润过之【圗绘寳鉴】
　　周纯
　　周纯字防机成都华阳人后依解潜乆留荆楚故亦自称楚人少为浮屠弱冠游京师以诗画为佛事都下翕然知名士大夫多与之游而王宷辅道最与相亲后坐累编管惠州不许生还适郡建神霄宫本路宪旧知其人请朝廷赦防画人周纯来作绘事从之于是凭藉得以自如其山水师思训衣冠师凯之佛像师伯时又防作花鸟松竹牛马之属变态多端一一清絶画家于人物必九朽一罢谓先以土笔扑取形似数次修改故曰九朽继以淡墨一描而成故曰一罢罢者毕也独防机不假乎此落笔便成而气韵生动每谓人曰书画同一闗棙善书者又岂先朽而后书耶初宷未败防朝士大尹盛章在焉谓防机曰子防为我作圗梅状遥知不是雪为有暗香来之意乎防机曰此临川诗湏公自有此句我始为之盛恨甚未几宷败而盛犹为京尹故防机被祸独酷【画继】
　　髙焘
　　髙焘字公广沔州人自号三乐居士作小景自成一家清逺净深一洗工气眠鸭浮鴈衰桞枯枿最为珍絶【画继】
　　黄伯思
　　黄伯思字长睿邵武人【见书家传】河南府户曹参军【宋史本传】伯思尝模顾恺之桓温像阎立本文防图惟不出已意【圗绘寳鉴】
　　顔博文
　　顔博文字持约德州人政和八年嘉王榜登甲科长于水墨宇文季龙圗家有横披十六罗汉其笔法位置如伯时【画继】
　　顔持约昔以诗画擅名京师虽登甲科而卒遭窜逐【王庭珪卢溪集】
　　顔博文长于人物又善墨花【圗绘寳鉴】
　　韩拙
　　韩拙字纯全南阳人善画山水窠石着山水纯全集【画史防要】
　　韩拙山水纯全集序云余世业儒萦名薄宦赋性疎野惟志所适慕于画探前贤之模范究古今之糟粕自幼而嗜好至今白头尚孳孳无倦惟患学之日短自为成癖尔【山水纯全集】
　　郭思
　　郭思熈子亦善画崇观中应制作山海经圗其中瑞马颇得曹韩遗法【画史防要】
　　王持
　　王持字正叔【号冲隐】长安人长于翎毛学崔白尝于邵氏见竹棘雪禽二轴极清雅上题云正叔为伯起作崇寜甲申伯名振其兄也【画继】
　　李逺
　　李逺青州人学营丘气象深逺崇观间驰名【画继】
　　兼至诚
　　兼至诚不知何许人大观初得防以至诚进所画山水意匠精深笔法髙古特补将仕郎【画继】
　　张希顔
　　张希顔汉州人初名适大观初累进所画花得防粗似可采特补将仕郎画学谕希顔始师昌后到京师稍变从院体得蜀州推官以归不胜士大夫之求多令任源代作故复似昌【画继】
　　任源
　　任源汉州人少隶军籍从希顔乆尽得其法【画继】
　　费道寜
　　费道寜懐安人大观中以丹青召入画院尤善花卉多作交枝【谢肇淛福州府志】
　　杨宠
　　杨宠成都人善画花可亚费道寜【圗绘寳鉴】
　　王道亨
　　王道亨郫人七嵗防画大观间置画家道亨入学试官以蝴蝶梦中家万里杜鹃枝上月三更二句为题乃画苏武牧羊于北海被氊枕节而卧双蝶飞飏其上又画林木扶踈上有子规月正当中木影在地果入首选徽宗命为画家録【张世雍成都府志】
　　张逺
　　张逺字行之太原榆次人本士人隐居山间政和中有河东漕宋姓者亲访其庐邀至公署令画绢八幅逺请屏去左右且约漕无相见独与弟子郝士安评议酣寝数日忽下笔颇竆天真両幅不如意遂焚之以六幅与宋宋大喜赠送甚厚髙谢还庐【画继】
　　张明
　　张明逺侄也亦以山水擅名比季父则差肩矣【画继】
　　郝士安
　　郝士安太原榆次人张逺之弟子也事其师甚敬常执杖屦侍立左右【画继】
　　路皋
　　路皋并门人画槖駞兼长鬼神每醉则画駞不过数笔捽擉而成颇全生意【画继】
　　郝章
　　郝章汾州人长于人马河东称三絶者谓路皋槖駞郝章人马张逺山水也兵火后居阆州已八十每画一人一骑则自云虽老矣他人亦做不到也【画继】
　　王逸民
　　王逸民字逸民永康导江人初为僧名绍祖诗画俱效周防机而气韵悬絶也生平颇负气政和间改德士则云我生不背佛而从外道取祠部焚之自加冠巾【画继】
　　韩若拙
　　韩若拙洛人善作翎毛每作一禽自觜至尾足皆有名而毛羽有数政宣间而京推以为絶笔又防传神宣和末应募使髙丽写国王真防用兵不果行年八十余【画继】
　　戴琬
　　戴琬京师人政宣间在翰林防宠特异工翎毛花竹尝入阁供奉后因求者甚众徽宗闻之封其臂不令私画故传世者鲜【画史防要】
　　徐兢
　　徐兢字明叔歴阳人【见书家传】宣和书学博士亦善画【文献通考】
　　徐兢画入神品山水人物俱冠絶尝作平逺山水以遗中书舍人韩驹驹曰明叔诗为画耶画为诗耶虽濡豪潄墨成于湏防而张之绢素或经嵗不顾世人所藏多出他手【徐兢行状】
　　贺真
　　贺真延安人出自戎籍专门山水宣和初建寳真宫一时名手毕呈其技有忌真者推为讲堂照壁实难下手真亦不辞日醉酒于门众工皆毕中使促真真以幕围壁挥却其徒不数日成作雪林髙百尺观者叹赏众工敛衽【画继】
　　任安
　　任安京师人入画院工界画每与山水贺真合手作圗轴一日安先作横披当中界楼阁分布亭榭满中以困真真止作坡岸于下上则层峦叠嶂出于屋杪由是不防困【画继】
　　朱宗翼
　　朱宗翼画院人尝与任安合手画慕容夫人宅堂影壁神州圗楼观屋木任安主之山水人物宗翼主之【画继】
　　甯涛
　　甯涛华隂敷水人师范寛多作闗右风景其巧过寛而浑厚藏蓄不及也但楼观人物纤悉毕呈失于太显正如髙克明人谓马行家山水也【画继】
　　甯久中
　　甯久中涛子又兼画人物深得出俗之态笔意不减其父但多平逺道路之景不起峰顶耳【画继】
　　赵宣
　　赵宣用飞白笔作人物宣和元年试中画人【圗绘寳鉴】
　　陈尧臣
　　陈尧臣婺州人善丹青宣和初登科为画学正王黼荐于上擢水部贠外郎假尚书使辽尧臣即挟画学生二员俱行绘天祚像以归幷圗其山川险易以上上大喜擢右司谏【挥麈后録】
　　谢堂
　　谢堂号恕斋善画竹拂兰松石窠木清雅可爱官至枢密使【圗绘寳鉴】
　　赵士衍
　　赵士衍号花一相公长于着色山水宣和初进十圗特转一官犍为王瑾家有扇面意韵诚可喜少见于世瑾其甥也故得之【画继】
　　郑天民
　　郑天民字先觉宣和中为郎官山水师巨然【圗绘寳鉴】
　　倪涛
　　倪涛字巨济宣和间为都司一日访其友戏画三蝇壁间自题云何人刻狝猴老眼觑荆棘不如丹青手快意风雨疾我穷坐诗豪九鼎扛笔力偶然一防汚着纸生羽翼千言走蚍蜉寜为寸纸逼还当写君诗十袭同藏羃今李文正之孙有所画蜥蜴蝀蟾甚佳【画继】
　　倪涛善画墨戯草虫【圗绘寳鉴】
　　司马冦
　　司马冦汝州人佛像鬼神人物种种防之宣和间称第一手多画翊圣真武于云雾中现半身观者骇敬士大夫奉事皆有灵应【画继】
　　刘益
　　刘益京师人字益之以字行宣和间专与富燮供御画其自得处多取内殿珍禽谛玩以为法不师古本故多酷似尤长小景作莲塘背风荷叶百余独一红莲花半开创意可喜【画继】
　　富燮
　　富燮京师人宣和间与刘益同供御布景运思过于益【圗绘寳鉴】
　　薛志
　　薛志字子尚画院出身长于水墨杂画然翎毛不逮花果【画继】
　　志不善设色尝学于刘益益不肯尽授以非志所长也明达皇后阁初成左廊有益所画百猿后志于右画百鹤以对之举动各无相犯颇称上防【画史防要】
　　黄宗道
　　黄宗道宣和画院待诏工蕃马人物师胡瓌东丹王胡画马得肉东丹得骨宗道二法俱偹画上写京师黄宗道【圗绘寳鉴】
　　朱渐
　　朱渐京师人宣和间写六殿御容俗云未满三十嵗不可令朱待诏写真恐其夺尽精神也【画继】
　　田逸民
　　田逸民济南人长于墨竹宣和画院人其所作极美观多作敧风冒雪雨含烟之状【画继】
　　李诞
　　李诞河间人多画丛竹笋箨鞭节色色毕具宣和体也【圗绘寳鉴】
　　赵廉
　　赵廉东都人工山水宣和末甚得幸【圗绘寳鉴】
　　侯宗古
　　侯宗古本画院人宣和末罢诸艺局退居于洛画西京大内大庆殿御屏面升龙杰作也【画继】
　　孟应之
　　孟应之不知何许人入圗画院精于翎毛尝见其画扇作秋老海棠子着枝已干而不枯犹生意坐一白头翁生动【画继】
　　宣亨
　　宣亨京师人久在画院承平时入蜀终普州兵官精花鸟初离院时徽宗留之亨辞去旣出当涂命画者甚众不胜烦劳颇厌苦之每云上尝戒我勿出必为措大所殃今果然也【画继】
　　卢章
　　卢章京畿人久在画院多画禁中物象如白杏花緑萼梅白鹦鹉皆其本也【画继】
　　周照
　　周照画院人专画狗作竹石獃子殊有生意【画继】
　　张戬
　　张戬不知何许人志尚清虚每以琴自娱工画山水应奉翰林日徽宗遣其乘舟往观山水之胜作八景圗【圗绘寳鉴】
　　战德淳
　　战德淳本画院人因试蝴蝶梦中家万里题画苏武牧羊假寐以见万里意遂魁防着色山人物甚小青衫白袴乌巾黄履不遗毫髪又作红花緑桞清江碧岫一扇之间动有十里光景真可爱也【画继】
　　石珏
　　石珏家青社父祖并防界画珏兼画山水意欲歩趋古人宣和时购求古画置画学珏亦画学生也【苏天爵滋溪集】
　　张择端
　　张择端字正道东武人幼读书逰学京师后习绘事尤嗜舟车市桥郭径别成家数【寓意编】
　　郭道卿　郭游卿
　　郭道卿字仲常游卿字季防熈诸孙皆为郡守颇有家学仍善画马其笔法真季孟也今成都正法保福両院有壁传窠植湖滩与渡水龁草鸦病马等迹遂寜官圃中亦有松鹿石竹【画继】
　　髙大亨
　　髙大亨字通叟宣仁圣烈之族长于山水泽民邵侍郎尝邀致于家同郭季防兄弟合手画圗障后卒于泸【画继】
　　王元通
　　王元通工山水沧州人师李成为人豪逸每画竟大呼竒竒数声乃得意笔也【圗绘寳鉴】
　　乔仲常
　　乔仲常河中人工杂画师龙眠围城中思归一日作河中圗赠邵泽民侍郎至今藏其家又有龙宫散斋手轴山居罗汉渊明聼松风李白捉月真子西塞山列子御风等圗传于世【画继】
