<!-- { "loadSidebar": true } -->
　　右赵魏公所书招隠士一篇公自大徳三年八月改集贤直学士行江浙等防儒学提举至七年十月已阅五载而公年亦五十矣乡先生方君夀甫从其父岩南翁游杭提举官署时寓于杭府故先生得见公而请书此卷也卷左有翰林待制栁公长芗山长吴公题识二公皆濂所尝师事者九泉不可作矣披玩数四不觉泪落纸上【宋学士集】
　　元赵孟頫书归去来辞
　　赵吴兴书归去来辞极多独此为第一本妙在藏锋不但取态往往笔尽意不尽与余所寳枯树赋结法相甲乙余平生见蘓长公鲜于伯机及公书此辞不少然见輙愧之自已夘冬决防不出明年弃家作道民稍堪一舒卷然陶公好酒乏酒资余好酒酒资颇不乏而年来厌谢杯勺以此竟输公一筹人间贵人嗜书画若渇独此辞以见讳得免近始属吾弟敬美敬美倦游且归矣归则逺出吾上再能作赵公书歩陶公辞苐畏酒一筹亦恐不免输却因戏题于后【弇州续槀】
　　元赵孟頫书滕王阁记
　　右赵孟頫书滕王阁记刻板不知何在此本永乐十三年七月廿五日臣士竒侍文华殿所被赐者也笔意精妙絶伦后得孟頫书此记墨迹防较之乃不及此逺甚其亦得善刻者之助乎签题当时睿翰所书谨识而珍藏之【东里集】
　　元赵孟頫书欧阳氏八法
　　近世钱唐金氏一之以善为欧书得名暨赵魏公出学者争慕效焉欧学遂废而不知公之教子实用其八法頼此帖故存本末源流尚可考也虽然梓匠轮舆能与人以规矩不能使人巧父子不传之妙必有出于此帖之外者矣临学之家冝深造而自得焉【黄文献公集】
　　元赵孟頫书浮山逺公传
　　赵魏公之书凡三变初临思陵中学钟繇及羲献诸家晚乃学李北海此卷视北海最为逼真诚絶代之寳也【宋学士集】
　　元赵孟頫书杜秋兴五诗
　　前軰云松雪作书初规模钟元常后欲展大字乃入李北海而终主于右军余及见公作白驹图书白驹之诗四章在后笔意皆出钟此书杜秋兴诗其又在习钟之前欤而视公后来所书夐异曽子固论右军书亦出学力非天成也盖非学无以成名观公此书尤信【东里续集】
　　元赵孟頫书蘓诗真迹
　　右蘓子瞻寄吴徳仁兼简陈季常诗一首赵魏公子昂所书公时年六十又四其从集贤学士进拜翰林学士承防亦仅十有四月耳公自是更不迁官又五年而公薨矣公之书传世者真赝相半非有识未易辨盖真者猝难入目笔意流动而神藏不露愈玩愈觉其妍赝则其气索然不待终览而厌之矣此帖寔公晚年妙笔老气翩翩逼人黄口小儿日百临摹虽近终不近也公自题为月江学士书月江乃昭文馆大学士张克明云【宋学士集】
　　元赵孟頫书东坡定恵院海棠诗
　　定恵院在黄州海棠在院东小山之上公初谪黄毎歳花盛时必携客载酒往游公未去黄而园已易主然至于今读此诗者如亲防其防物因人而传信哉评者谓此海棠诗千载所无此纸又赵文敏所书岂非二妙而宋学士梁石门表然人望皆有题焉可寳也已【东里集】
　　元赵孟頫书茅屋秋风诗
　　右杜子美茅屋秋风诗贺给事克恭所藏云赵子昻书今按此书累有俗笔当非子昻真迹无疑呜呼读是诗者可与兴矣书不足论也唐室中兴疮痍未复子美以一布衣衣不盖两肘食不饱一腹不愁朝夕冻饿死填沟壑乃嘐嘐然开口长叹为天下苍生计其事若迂其志亦可哀矣使开元之世海内富庶边尘不生唐之君与相能以子美为心岂有成都之祸哉岂惟开元古之人皆然呜呼漆室妇死狂人病子之诮半天下孰可与言是计者哉君卧病环堵间展卷呻吟之暇尚有味于予言哉【懐麓堂集】
　　元赵孟頫书团扇赋
　　子昻书团扇赋近来顿见两本此小字者先出精微妙丽所谓不能賛一辞【祝氏集畧】
　　元赵孟頫书韩诗
　　韩公山石句浩烂豪擅非细软笔墨能发之而学士此笔亦复襟宇跌荡情度浓至脱去平常姿媚百倍譬如圣后封岳省方徳容正大琚衮和博摈相明习仪履安闲所谓从心所欲不逾矩可望不可学也【祝氏集略】
　　元赵孟頫书防阳歌
　　太白圣于诗者魏公书此真可谓诗之勍后之学书者虽奋力追之吾知其不能及也【寓意编】
　　元赵孟頫枯树赋真迹
　　褚河南枯树赋为武延秀作二王屏风脚欧虞之迹不与焉其在当时珍贵可知赵吴兴更取二王结法临之茂宻秀润视其真迹不知孰叩山隂堂室耳画树全得古籀法真吾山房中二絶也【弇州山人藁】
　　元赵孟頫书秋声赋
　　赵承防此书英标劲骨谡谡有松风意要当与秋声鬭雄而行间茂宻丰容缛婉春气融融波拂间故赋所不能兼有也承防书与欧阳少师文皆中古而后最鲜令标举者惜不能脱本来面目尽脱之何必减羊中散褚爱州【弇州续藁】
　　元赵孟頫书归田赋
　　赵吴兴子昻书张平子归田赋有以为类宋人者当是见其取态谓米防阳见其藏锋谓薛河东耳不知结法自二王来而大今分数独胜其视二子居然有闭门造车开门合辙之妙与余家所藏天马图賛杂诗迹正同大较髙防在肉不没骨筋不外透虽姿韵溢发而波澜老成譬之豊肌玉环作霓裳舞谁不心醉平子此赋殆是觧太史令五年内作聊以寓其萧散跌宕意耳春秋至六十三尚作尚书典枢要岂若渊明之真能咏归去来者史固称其少工属文贯六艺善机巧以后身之蔡中郎始究八法而兼综之千载而得呉兴其才技风流大有相赏契者而丰生老誖不学仅取归田之名而恣其甚口于宋王孙宁非所谓蜉蝣撼大树邪且呉兴卒于至治二年年六十九而今谓延祐以后七十余时笔结法妙脱蹊迳唯祝希哲十九首略近之而蚩其頽笔老态遇杀风景人无可奈何因附志于此【弇州续藁】
　　元赵孟頫书龙门三自省偈
　　隋僧智永字画精妙尝写真草千文八百本散于江东诸寺其意盖为学书者设耳近世吴兴赵公亦以字画名世其写龙门三自省偈自谓无虑数十百本且曰愿一切见闻悉皆成佛此岂専为学书者设邪二公一儒一墨所见不同如此必有能辨之者【徐一防始豊藁】
　　元赵孟頫书唐诗
　　余尝评吴兴作北海书往往刻意求肖似胜而不及独此数诗笔以自然发之风骨秀逸天机烂漫佻而能紧真有出蓝之媺六观堂藏赵书无不佳者阴符经枯树赋及此而三今皆为九友斋中物矣书此以志沾沾【弇州续藁】
　　元赵孟頫书中老人行道歌后
　　中老人行道歌真得游戏三昧第谓不学赵州上门寻谑似小过也赵州竿木随身要勘破天下禅和子本相出圣入凡不可踪迹老人昻藏九尺躯圆顶嶷嶷踏尺二革履所至人天供奉当输一筹耳松雪居士为老人入室上足毎得法语輙不惮传写所谓人间合有数百本此其一也余尝见其大洞玉枢经墨迹于浙东一荐绅家与此结搆正同不必置雌黄也【弇州续藁】
　　元赵孟頫书过秦论
　　吴兴此书学黄庭内景经时年三十八嵗最为善者机也成名以后隤然自放亦小有习气于是赝书乱之钝滞吴兴不少矣论二篇止勒其一【容台集】
　　元赵孟頫书隂符经
　　隂符托黄帝以为名而寔非其书无可疑者或曰战国时人文字亦未可信也或曰是李荃所为此近是哉然褚河南已有奉敇书本则其来亦久矣世人忽明白简易之言好以诡秘不可觧之说相尚岂独阴符哉吴兴公书妙一世此卷盖盛年所作波澜老成不及暮嵗而法度整整未容无所师匠者知之也隆山翁吾鄊先生博学玩世所谓醉人语不可了了真语邪果醉语邪【道园学古録】
　　元赵孟頫书灵寳经
　　承防公作小楷着纸如飞毎谓欧褚而下不足论此经尾题距下世才两月痛当作恸【清容居士集】
　　元赵孟頫楷书叅同契
　　子昻楷书叅同契一卷笔法寛和流利不甚荘栗有轻裘缓带之风而从首迄终无一惰笔又起伏聨贯若一时书完者纯熟之极防于化矣款云至大三年嵗在庚戌春仲吴兴赵孟頫书頋金粟一跋亦作精楷如永兴破邪论皆墨笥中瓌寳也防云古之善书者虽下笔辄妙然纸墨不佳终多滞涩此孙过庭所谓书有五其为病一也余见松雪公书多矣此卷独得白宋纸坚细润滑莹然如玉冝其书之化而不覊终七千余言而无一滞笔也书法本师二王而出入北海如老将用兵竒正沓出并皆神妙岂不为希世之珍哉玉山頋仲瑛识【六研斋三笔】
　　元赵孟頫书大洞玉经
　　昔华阳洞中仙经多杨许二君手书结字画符之妙所以为洞天千载秘寳近世呉兴赵公子昻书法絶伦善小楷又尝亲授洞诀于茅山刘真人所以书此其可寳不愧古人矣仆参学以来忽焉老至得隐地于临川华盖浮丘坛东麓仙人茅公修行故防将结龛诵经得见此卷犹记是年与赵公同在京师今廿三春公与刘君各已仙去遡瞻回风俯仰慨然大洞三境弟子虞集书【道园学古録】
　　此卷乃赵魏公六十三嵗所书至精至妙非言辞賛美可尽盖公之字法凡屡变初临思陵后取则钟繇及羲献末复留意李北海此正所谓学羲献者也旧常获见周侍御家侍御既坐贬窜窃意必归天上不知复流落人间今得披玩累日抑何幸哉殷卣周彛可得而此卷不可得博雅君子尚思谨秘而传焉【宋学士集】
　　右赵松雪小楷大洞经后题云大徳九年十月八日书按元成宗大徳九年嵗在乙巳公时年五十二嵗先是公被召金书藏经许举能书者自随书毕所举廿余人皆受赐得官执政将防公入翰苑公力请归己亥改集贤直学士行江浙等防儒学提举正其时所书也但其体専宗元常与公平时书防有不同而用笔之精转折之妙则无毫发少异盖公于古人书法之佳者无不仿学如元魏常侍沈馥所书魏定鼎碑亦尝效之谓其得钟法可爱则其于元常固惓惓矣至其晚年乃専法二王自右军黄庭子敬十三行之外不杂他人一笔所以深造自得为一代书学之祖也嘉禾子京项君以重价购得此卷特来求防遂为书此然余又甞见翰林孔目何君元朗所藏一卷乃金陵王南原旧物字小如黍纸髙五寸余精妙不可言今已归之天府不可得而见矣犹幸得见此卷而明窗浄几时一展玩不惟尘眼为开而冲襟遐抱亦为之畅适古物日少子京其寳之万厯三年四月十一日茂苑文嘉书于归来堂【书画题防记】允文尝以大洞经乃晋宋时人捃拾叅同契黄庭内外防诸经为之托之降神欲以取信然其文清防飘飘真若有出于埃之表故毎喜诵之时撰防仙十章用以寄志大参永嘉王公遣示赵承防所书此经命使题识窃谓承防书于内外典为最多而此书似特整洁岂亦美其文邪承防初学二王晚入北海而此书无北海法疑其为中年笔也琼笈金书寔称秘籍受命兢悚仍加叹慕固以局狭罔觌幽深独尘慁篇题以为幸耳【仲蔚先生集】
　　元赵孟頫书道徳经
　　赵魏公书此卷年始四十故笔力极妙极精有未易形容者时自集贤出佐济南已阅十八月矣其谓士学士即李章肃公倜自号负峤居士性最爱道家言故求公写老子而藏之尔【宋学士集】
　　世好赵书女取其媚也责以古服劲装可乎盖帝胄王孙裘马轻纤足称其人矣他书率然而道徳经为尤媚然可以为槁涩顽麄如世所称枯柴蒸饼者之药【徐文长集】
　　元赵孟頫书度人经
