<!-- { "loadSidebar": true } -->
　　康节先生蕴先天经世之学顾独手抄靖节诗集是岂专取词章哉盖慕其知道也宣和末临汉曽谓旧本续山海经诗形夭无千嵗当作刑天舞干戚某初喜其援证甚眀已而再味前篇专咏夸父事次篇亦当专咏精卫不应旁及他兽今观康节只从旧本则言似未可凭矣开歳倐五十或作五日近嵗初觉谓五十则与辛丑不合今康节只作五日尚何疑焉淳熙己酉重眀节舟次临江芗林向公之孙士虎出观因表而出之【平园集】
　　宋苏舜钦寳奎殿颂帖
　　仁宗朝摹太宗御书大相国寺额于石即寺为殿而藏之御飞白名曰寳奎殿舜钦此颂当是召试馆职时所作年方三十余也其云上宰宗更为辞章者为吕夷简作记章得象题额之类欤淳熙十年二月五日周必大书而归之玉山汪氏【平圉集】
　　宋苏舜钦四时歌眞迹
　　同时则妒贤嫉能异世乃哀穷悼屈古今殆一律也使刘元喻辈见子羙词翰于百年之后则所谓一网之举安知不转为什袭之藏乎淳熙甲辰十二月三日【平园集】
　　宋苏舜钦诗帖
　　崇文北轩有子美书数行在壁又见所传诗轴遗墨如新而斯人殁久矣为之慨叹【孔武仲清江集】
　　宋苏舜钦二诗真迹
　　老米评公之字以五陵年少方之亦太贬矣观其神韵意度终非南渡后人所及三复二诗尚想幅巾小舟洒然沧浪之上其人逺矣墨犹新也悲夫【王柏鲁斋集】
　　宋苏舜钦临懐素自叙帖
　　懐素自叙帖忆尝见之吏部侍郎吴公座上天下竒迹也今不知所在忽覩此卷爽然神明复还旧观其为沧浪翁之作无疑或云此卷末题云舜钦亲装殆非子羙作乎而予终以为子羙者亦以其用笔超妙不渉畦径纵而法劲而润古而竒其他予所不知也【震滓集】
　　宋苏舜钦留别王原叔古诗帖
　　右宋苏子羙古诗百五十言留别原叔八文盖王洙原叔也诗语俊拔意气悲壮欧阳公谓其废放时发愤闷于歌诗殆是类也字画出于顔鲁公徐季海之间而端劲沉着得于顔公为多当时评者谓为花发上林月滉淮水岂有然乎按子羙庆厯四年丙戌十一月坐监进奏院防客事除名徙苏州此诗后题清眀日则是被放之三阅月也时原叔以天章阁侍讲史馆检讨黜知濠州正坐子羙事故诗云遂令老成人坐是亦见斥时子羙年三十八原叔五十一故有老成及八文之称又有今来濠州涯及明日又告行等语当是随原叔至濠及是乃别耳其后子羙竟以庆厯八年卒于苏凡居蘓四年宜其遗迹流传吴中为多去今数百年所谓沧浪亭者虽故址犹存亦惟荒烟野草而已至于文章翰墨不少槩见宣和书谱谓断章片简人争传播岂在当时亦不易得邪此诗虽非苏事而实赴苏时作少宰徐公子客以为郡中故实因重价购之俾徴眀防其大略如此若其志节履行具正史者兹不复云嘉靖乙未文征眀跋【瑚网】
　　宋苏舜钦草书杜诗真迹
　　苏沧浪子羙草书少陵漫兴八絶句而遗其一后不着姓名或有谓为山谷道人及杜祁公者南宋诸君子以书法及寓吴之歳考之定为沧浪无疑也按懐素自叙帖前六行为公所补与此颇相类此更頽然自放而气亦不乏山谷与公后先俱服膺素师公得法而微病疎山谷取态而微病缓公劲在笔中山谷劲在笔外以此不能无堂庑也公为杜祁公爱壻公殁而祁公始学素草颇有氷玉之誉然此卷谓祁公书尤误也【弇州山人藁】
　　宋苏舜元草书
　　才翁草书真迹当为歴世之寳然李白草书歌乃唐末五代効禅月而不及者云牋麻绢素排数箱村气可掬也【东坡集】
　　宋苏舜元帖
　　余治平末尝见太学直讲杨褒家藏唐髙闲上人二帖石本欧阳文忠公书其末以谓髙闲之书如此则韩叙乃实録矣后余官秘书且十年凡秘府所藏与一时士大夫家所有晋唐以来名书妙墨皆获见之而髙闲书絶未尝见岂闲自重其艺不妄为人书故后之传者少邪崇寕乙酉孟秋始见范伯履所藏千千进想褒石本真出一手足知退之之言不妄也谯郡张文潜书【张耒宛丘集】
　　宋苏舜元二帖
　　二苏草圣独歩本朝裕陵絶重才翁书得子羙书輙弃去书家谓才翁笔简惟简故妙听蛙方氏所藏二帖前一幅眞才翁笔后幅録杜诗者稍断裂以为才翁邪笔意欠简以为君谟邪字法差纵莫能定其为何人书也然君家自河东转运公珤藏至君凡四世自熙寜甲寅至今将三甲子可谓之故家旧物矣【后村集】
　　宋江休复墨迹
　　往时见欧阳永叔梅圣喻石曼卿苏子羙诗喜称道江邻几常想见其人后二十余年乃得与起居君之孙端礼季共防季共甚艺而强于学盖前人之风声气习犹在也今又得起居遗墨观之忠厚之气蔼然江氏当寳传之【山谷集】
　　宋梅圣俞眞迹
　　右都官梅公眞迹也本朝以诗名家自公始庐墓于斯去今二百年邦人尊事如一日访其遗迹惜无存者通守尹君唯晓博雅好古求越中所藏镵之置于祠继是登斯堂者瞻其像诵其诗如见其人亦可以油然兴起矣嘉熙庚子莫春晦前三日天台杜范【杜清献公集】
　　宋苏洵与孙叔静帖
　　嘉祐治平间先君编脩太常因革礼在京师学者多从讲问而孙叔静兄弟皆笃学能文先君亟称之先君既殁十有八年轼谪居于黄叔静自京师过蕲枉道过轼出先君手书以相示轼请受而藏之叔静不可遂归之先君平生往还书疏多口占以授子弟而此独其眞迹信于叔静兄弟厚善也邪元丰六年七月十五日轼记【东坡集】
　　宋慎东羙帖
　　治平中钱塘元积中子发守山阳乐士喜谈笑山阳介东南舟车之冲以故客至殆不容馆谷伯筠尝岸幅巾着芒鞋见子发于清晨盛服听览之际子发为之倒屣即谢他客辍所事命酒三斗挹大觥以沃之语谆谆劳苦钦拥之不已伯筠直视取釂了不与酬对酒尽翻然引去州人讙传曰吾史君有是客可不往敬邪戸外之屦至无少间伯筠多作字出腴词为谢而口未尝启也予为儿童时亦往见之輙谓予曰家何在将奉报明日既至索酒满引挥满壁而去方时子发募州人作新桥甫成矣请伯筠记之适据一大几随请题几上州人亟摸之石相与率百金为谢伯筠怒目叱去清晨拏小舟径归子发走十余辈挽之不回呜呼世岂复有斯人哉【姑溪集】
　　宋李唐卿篆千文
　　学书在法而其妙在人法可以人人而传而妙必其胷中之所独得书工笔吏竭精神于日夜尽得古人防画之法而摸之浓纤横斜豪髪必似而古人之妙处已亡妙不在于法也而谢侯所藏幅纸书千字文特竒巧圆方不失而飞扬自如过其流辈逺甚盖一时絶艺也然谢侯好玩甚多书画砚墨类皆第一室中之所藏固有精妙过于此者览其一知其他称是也【鸡肋集】
　　宋蔡襄书集古録序
　　蔡君谟既为余书集古録序刻石其字尤精劲为世所珍余以鼠须栗尾笔铜绿笔格大小龙茶惠山泉等物为润笔君谟大笑以为太清而不俗后月余有人遗余以清泉香饼一箧者君谟闻之叹曰香饼来迟使我润笔独无此一种物兹又可笑也【欧阳脩归田録】
　　宋蔡襄书茶録
　　善为书者以真楷为难而真楷又以小字为难羲献以来遗迹见于今者多矣小楷惟乐毅论一篇而已今世俗所传出故髙绅学士家最为真本而断裂之余仅存者百余字尔此外吾家率更所书温彦博墓铭亦为絶笔率更书世固不少而小字亦止此而已以此见前人于小楷难工而传于世者少而难得也君谟小字新出而传者二集古録目序横逸飘发而茶録劲实端严为体虽殊而各极其妙盖学之至者意之所到必造其精予非知书者以接君谟之论久故亦麤识其一二焉治平甲辰【欧阳文忠公集】
　　余所见茶録凡数本暮年乃见绢本岂非自喜此作亦如右军之于禊帖屡书不一书乎公吏事尤髙发奸摘伏如神而掌书吏辄窃公藏藁不加罪亦不穷治意此吏有萧翼之癖与其他作奸犯科者不同邪可发千古一笑淳祐壬子十月望日克庄书时年六十六【后村集】蔡端眀书评者谓其行草第一正书第二然宣和书谱载御府所藏独有正书三种岂不足于行草邪欧公云前人于小楷难工故传于世者少而难得君谟小字新而传者二谓集古録序及龙茶録也端明亦云古之善书者必先楷法渐至行草某近年粗知其意而力已不及观此则其行草虽工而小楷尤为难得当时御府所收仅有三种而茶録在焉盖此书尤当时所贵尝刻石传世数百年来石本已不易得况真迹乎侍御王君敬止不知何缘得此间以示余盖希代之珎也按公以庆厯四年为福建转运进小龙茶时年三十有四后三年爲皇祐三年入脩起居注选进此録后知福州失去藏藁懐安令樊纪购得刊行当是至和二年再知福州时至治平元年始定正重书相距皇祐又十余年公年五十有三遂卒晦庵评蔡书谓嵗有蚤暮力有深浅公书至是盖无遗法矣元人卢贵纯跋云欧公最爱公书而此书晚出惜不及见余按欧公云集古録序横逸飘发而茶録劲实端严结体虽殊各极其妙则此书必尝入其品题矣且后题治平甲辰即元年重书之嵗也又按刘后村云茶録凡见数本则当时所书宜不止此此帖南渡后尝为蔡修斋所藏脩斋永嘉人名范字遵甫防学尚书之子仕终吏部侍郎尝官闽中与端眀家通谱因得此帖不知即御府藏本或后村所见诸本今不可考矣元人题语二十余皆记脩斋之孙宗文授受收藏之故而不及书之本末余因疏其大略如右其详则俟博雅君子【甫田集】
　　宋蔡襄书牡丹记
　　右蔡君谟之书八分散正楷行狎大小草众体皆精其生平手书小简残编断藁时人得者甚多惟不肯与人书石而独喜书余文也若陈文惠公神道碑铭薛将军碣眞州东园记杭州有羙堂记相州昼锦堂记余家集古録目序皆公之所书最后又书此记刻而自藏于其家方走人于亳以摸本遗余使者未至于闽而凶讣已至于亳矣盖其絶笔于斯文也于戏君谟之笔既不可复得而余亦老病不能文者乆矣于是可不惜哉故书以传两家子孙【欧阳文忠集】
　　宋蔡防书海防寺记
　　君谟写此时年二十八其后三十二年当熙寜甲寅轼自杭来临安借观而君谟之没已六年矣明师之齿七十有四耳益聪目益眀寺益完壮竹林桥上暮山依然有足感叹者因师之行又念竹林桥看暮山乃人间絶胜之处自驰想耳【东坡集】
　　宋蔡襄飞白书
　　物一理也通其意则无适而不可分科而医医之衰也占色而画画之陋也和缓之医不别老少曹吴之画不择人物谓彼长于是则可曰能是不能是则不可世之书篆不兼行不及草殆未能通其意者也如君谟眞行草无不如意其遗力余意变为飞白可爱而不可学非通其意能如是乎【东坡集】
　　宋蔡襄书赋
　　余评近嵗书以君谟为第一而论者或不然殆未易与不知者言也书法当自小楷出岂有未能正书而以行草称也君谟年二十九而楷法如此知其本末矣【东坡集】
　　宋蔡襄草书
　　唐明皇有飞白散赐上已曲水宴大字今尚存已为竒迹矣而君谟又作飞草尽风云龙蛇之变态非曲江字可比也少有得其眞迹者说之此卷遂为竒寳矣丹阳苏某题【苏魏公集】
　　宋蔡襄书陇西王碑
