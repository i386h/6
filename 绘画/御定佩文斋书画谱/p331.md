<!-- { "loadSidebar": true } -->
　　论书者云多似其人苏文忠人逸也而书则荘文忠书法顔至比杜少陵之诗昌黎之文吴道子之画盖顔之书即荘亦未尝不逸也金刚楞伽二经并达磨首举以付学人者而文忠并两书之金刚此帖是也楞伽以付金山参寥予过金山问文忠玉带所传镇山门者亦为顽僧质钱充口腹矣况经乎傥得如此帖摹勒传人间亦幸也惜过时失问【徐文长集】
　　坡书金刚经刻石者二本其一后有甘升提举跋为甘刻其一前有篆书十余字凡坡书撆法多拂起是右军临宣示笔意甘本失之今此旧本也第石理麤漫锋铩多中断耳【弇州山人藁】
　　宋苏轼书蔡州道中和子由雪诗
　　此字和而劲似晋宋间人书中有草书数字极佳每能如此便胜文与可十倍盖都无俗气耳【山谷集】
　　宋苏轼自书所赋诗
　　东坡少时规摹徐防稽笔圜而姿媚有余中年喜临写顔尚书眞行造次为之便欲穷本晩乃喜李北海书其豪劲多似之徃时唯唐林夫学书知古人笔意少所许可甚爱东坡书此与泛泛好恶者不可同年而语矣【山谷集】
　　宋苏轼书对客醉眠诗
　　公自言我书意造本无法防画信手烦推求然豪逸迈徃如此者不多见每每言酒气从十指间出而饮正自不多岂所谓醉中醒时邪【攻媿集】
　　宋苏轼书玉盘盂诗
　　东坡守东武得异花于芍药品中既已名之又即席赋二诗以志其事异时闻其语并得其诗花则未之见也崇寜四年冬至后七日阳翟人傅君仲训偶出花图相示而东坡小楷二诗于其下盖当日本也予得此花又见其字然流涕因次其韵【姑溪集】
　　宋苏轼书张志和渔父词大字
　　文忠公自谓作大字不如小字虽亦有之然其英姿杰气有非笔墨所能管摄者则无问大小一也【鹤山集】
　　宋苏轼书陶靖节诗
　　东坡云吾于诗人无所甚好独渊明诗质而实绮癯而实腴自曹刘鲍谢李杜诸人皆莫及盖尝和其诗尤喜此四篇再三书之嘉防癸亥四月戊申平园老叟周必大题而归之马氏【平园集】
　　宋苏轼书李杜诸公诗
　　东坡此卷考其印章乃绍兴御府所藏不知何故流落人间捧玩再三不胜敬叹但其所写李白行路难阙其中间八句道子胥屈原陆机李斯事者此老不应有所遗忘意其删去必当有说老翁井诗在老苏送蜀僧去尘之前必非他人之作然不见于嘉祐集亦不省其何说也彼欲井中老翁改顔易服不使人知而后篇遽有嫌瘦废弹之叹何邪然其言怨而不怒独百世以俟后贤而不惑则其用意亦远矣哉庆元丁巳十月丁丑新安朱熹观玉山汪季路所藏而识其后如此云【朱子文集】
　　宋苏轼书平山堂词
　　东坡登平山堂懐醉翁作此词张嘉甫谓予曰时红妆成轮名士堵立看其落笔置词目送万里殆欲仙去尔余衰退得观此于祐上座处便觉烟雨孤鸿在目中矣【石门文字禅】
　　宋苏轼大字书渊明饮酒诗
　　右坡翁大字书渊明饮酒诗一卷乃过海后北归时所作已骎骎絶笔矣曩昔醉翁亭记等书皆当退舍第黄牝牡能令凡目生华愿武乡珍藏什袭以俟九方皋勿轻出以贻俗子嗤也绍熙改元良月上澣尹猷识【瑚网】
　　宋苏轼书唐方干诗卷
　　此宋学士苏文忠公手书唐方干诗也干在咸通干符广明中和间为诗家工匠江之南未有及者五代人评其诗为髙坚峻拔故坡公手书六十余章为赵子固家藏旧物今为仇清父所得余在京时尝见此卷或有议公书太肥而公自云短长肥痩各有度玉环飞燕谁敢憎又云余书如绵裹铁余观此书虽肥而无墨猪之状外柔内刚眞所谓绵裹铁也清父其寳之元贞三年五月一日水晶宫道人题【瑚网】
　　苏文忠公早师顔鲁公大书醉翁亭袁州学记不改鲁公家法晩喜李北海则稍去圭角今观公手书唐英先生方干诗变为圆熟旧时方刚笔仗不能尽脱故小字难于寛绰有余此书俊逸神雅顔李交杂赵文敏跋为绵裹铁信然洪武辛亥五月十日李善长【瑚网】右苏长公真行小字方干诗有赵文敏李学士鉴定真迹无疑然小字笔画艰于踈爽此卷全类九歌楚颂笔法余昔年见小字前后赤壁赋于锡山华氏与此卷相似而内多糢糊字想在当时有所避讳也后学文徴明跋【同上】
　　宋苏轼书欧阳公鹎鵊词
　　右草书欧阳公鹎鵊词一卷建业翁舜咨得于姑孰士大夫家从来以为山谷书渔阳鲜于伯机以为东坡草书世人见者絶少余尝见所藏书秋声赋笔法与此略相髣髴盖皆书欧阳公所作一时师友心相乡徃风流映带自古未之有也夏鸡者京西人以名鹎鵊南衙捉伏事出唐书南字不作两今人以捉字为促字之误皆非也【戴表元剡源集】
　　宋苏轼草书端砚诗墨迹
　　书法大抵拘则取俗纵则失度苏长公深知此法上追秦汉次造晋唐宋元来称为诸名家班首今观所书端砚铭胜于平昔他书宜传后也至正三年上月望日呉兴唐棣谨题【瑚网】
　　宋苏轼书睂子石砚歌
　　右苏长公所书睂子石砚歌一卷卷后题云开府密国公家藏后有跋文一通中引漳水野翁言甚悉末但书樗轩二字亦不着其名氏郑君仲舒以读者或未之知也持以相示俾濂得以详识之濂按苏公此歌为胡訚作傅藻述公纪年其所为诗嵗月多可知独在翰林日莫能定其先后盖公以元祐元年丙寅十月十二日入翰林知制诰四年己巳二月三日上章乞越州三月始得防以龙图阁学士左朝奉郎知杭州此歌之作龙溪钱氏谓在元祐初年其必有所考矣宻国公者金之宗室名璹字子璵兴陵之孙越王之长子所谓樗轩即其号也能诗文家藏法书名画几与中秘等赵侍读杨礼部雷御史诸公皆推重之漳水野翁者武寜军节度使郦琼之子名权字子舆安阳人故以漳水自称亦能诗文以门资叙官不达朝廷髙其材明昌初以著作郎召之是两人者皆尊尚苏学故寳爱其书尤为至观其所鉴赏之言盖可见矣然自海内分裂洛学在南川学在北金之慕苏亦犹宋之宗程又不止寳爱其书而已呜呼士异习则国异俗后之论者犹可即是而考其所尚之正偏毋徒寘品评于字画工拙之间也【宋学士集】
　　宋苏轼书罗池庙迎享送神诗
　　右东坡书罗池庙迎享送神诗笔意甚佳然较沈传师所书碑不同者十数字当以桞碑为正亦得之长吾云【东里续集】
　　宋苏轼书武昌西山赠邓圣求诗迹
　　宫保都宪陆君全卿得坡翁此诗乃为岑象求书赠邓圣求者岑跋云子瞻谪黄冈游西山观圣求墨迹时圣求巳处北扉不二年对掌诰命作诗感叹楼大防和章并及元次山遗迹有二公先后摉访同念旧游之语今坡集载此诗序之嘉祐中圣求为武昌令居黄相望常徃来溪山间元祐元年十一月防防玉堂偶语旧事而其诗乃有金銮相望不可见之句意者圣求先入坡亦随召其题武昌西山者则赋旧事为赠非山游时作也集又载次韵一首序云和者三十余人今皆不复见楼诗反出其后而坡亦不之见矣圣求名璧其在翰林为学士承旨云正徳八年七月四日长沙李东阳书【懐麓堂集】
　　宋苏轼书醉翁操
　　予尝得坡翁此纸纸尾八印烂然莫知为何人藏也一日偶阅虞邵庵先生文集至李梅亭续类藁序谓梅亭为宋中书舍人直学士院寳章阁待制临川李公刘字公甫偹述其入蜀歴守荥眉进緫漕事并緫蜀帅成都守本路宪四川都大卖茶买马等司凡八印谓公平日所得图书輙以八印识之予因出此纸视其印文皆合乃知其尝为李公所藏无疑邵庵又云公所藏近时或散失民间犹及见什伯于一二安知此纸非及见者邪然类藁序邵庵为其孙积而作去公尚未逺已有散失之语顾予乃欲聚而得之岂非愚哉坡翁翰墨知书者必能品评未暇论予独喜知其所自出而尤有可叹息者在故题之【匏翁家藏集】
　　宋苏轼遗张平阳诗眞迹
　　东坡遗张平阳村醪诗眞迹旧藏光福徐良夫家据东阳黄晋卿题识诗凡六首今耕学翁得之已亡其半可惜也然吾闻良夫所藏髙编大册甚富今则一字不存矣则此卷虽脱落为幸已甚且徐皆出偃王春秋时徐子章羽被执子孙散处掦徐间今耕学与良夫同姓同里此卷之在耕学犹在良夫也为幸益甚呜呼楚人得失孔子鄙之吾恐故家子孙得以借口也故拘拘于徐云若夫坡老声画之妙前辈论之详矣区区末学何足以知此【匏翁家藏集】
　　宋苏轼书连昌宫辞帖
　　元防之连昌宫辞人以为胜长恨曲非虚讇也坡此书作行草极有姿态而中不无穉笔长庆集中百官队仗避岐薛宋人多讥之谓岐薛二王物故以久为微之误用事今书作岐路盖眞本也【弇州山人藁】
　　宋苏轼行书洋州园池诗
　　此帙乃东坡为石室先生书者周府重临故有兰雪轩笔意【苍润轩碑跋】
　　宋苏轼行草定恵院海棠诗刻
　　坡公好书定惠院海棠歌真迹留人间凡十数本而此其醉书赠张房元明者于疎纵跌宕间自宻有态大槩如良马春原骄嘶自赏故不作款駊騀歩也余以壬戌七月望登赤壁歌公前后二赋旋访定恵遗阯求海棠而不可得览公此刻不觉怅然或谓公自爱其诗或谓公蜀人以海棠蜀种时俱滞齐安故屡书之以志感公又尝有赠妓李宜絶句云东坡居士黄州乆何事无言及李宜却似西川杜工部海棠虽好不吟诗其托物寓意或怨或适不可指数也【弇州续藁】
　　宋苏轼书黄州二词
　　坡书此黄州二词行模大小絶似表忠观碑遂无一笔失度恐好事者若圣敎之勒石也内百年强半来日苦无多语人或忧之而公敭歴禁从节帅又十六年而后殁四百年后乃为唐伯虎作谶无情之能感有情也如此【弇州山人藁】
　　宋苏轼书烟江叠嶂歌
　　苏长公此书极醇古妙在藏锋而秀气又自不可遏乃至大令辞尚书永兴孔子庙堂法亦时时见之岂定国晋卿皆公所深爱而晋卿画又足发之邪时万厯改元初秋宣城道中展此卷觉九九子诸江山各出所有来争胜也【弇州山人藁】
　　宋苏轼书煎茶听琴诗
　　陈仲醇既摹子瞻南华妙髙二帖他日复得煎茶听琴诗各一萹余亦得三马图賛皆竒絶防勒石已竣藏之笥中仲醇曰君岂书家抵鹊村邪【容台集】
　　宋苏轼大字卷
　　东坡先生常自比于顔鲁公以余考之絶长补短两公皆一代伟人也至于行草正书风气皆略相似尝为余临兴蔡明逺委曲祭兄濠州刺史及侄季明文论鱼军容坐次书乞脯天气殊未佳帖皆逼眞也此一卷字形如东方朔画賛俗子喜妄讥评故具之【山谷集】
　　宋苏轼小字两轴
　　此一卷多东坡平时得意语又是醉困已过后书用李北海徐季海法虽有笔不到处亦韵胜也昔轩辕弥明不觧世俗书而无一字东坡先生不解世俗书而翰墨满世此两贤隐见虽不同要是魁伟非常人也王右军书妙天下而庾穉恭初不信况单见浅闻又未尝承其言论风防者乎刺讥嗤防盖其所也崇寜四年五月丙午观于宜州南楼佃夫自龙城携来也【山谷集】
　　宋苏轼眞迹
