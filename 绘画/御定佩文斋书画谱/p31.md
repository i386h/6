<!-- { "loadSidebar": true } -->
　　周官内史敎国子六书书之源流其来尚矣程邈变隶体邯郸传楷法事则朴略未有功能厥后钟善真书张称草圣右军行法小令破体皆一时之妙近古萧永欧虞颇笔势褚薛以降自郐不讥矣然人谓虞得其筋褚得其肉欧得其骨当矣夫鹰隼乏彩而翰飞戾天骨劲而气猛也翚翟备色而翺翔百歩肉丰而力沉也若藻耀而髙翔书之凤凰矣欧虞为鹰隼褚薛为翚翟焉欧阳率更云萧书出于章草颇为知言然欧阳飞白旷古无比浩自言余年在龆龀便工翰墨力不可强勤而愈拙区区碑石之间矻矻几案之上亦古人所耻吾岂忘情邪德成而上艺成而下则殷鉴不逺何学书为必以一时风流千里靣目斯亦愈于博奕亚于文章矣初学之际宜先筋骨筋骨不立肉何所附用笔之势特须藏锋锋若不藏字则有病病且未去能何有焉字不欲疎亦不欲密亦不欲大亦不欲小小长令大大蹙令小疎肥令密密痩令疎斯其大经矣笔不欲防亦不欲徐亦不欲平亦不欲侧侧竪令平平竣使侧防则须安徐则须利如此则其大较矣张伯英临池学书池水尽墨永师登楼不下四十余年张公精熟号为草圣永师拘滞终着能名以此而言非一朝一夕所能尽美俗云书无百日工盖悠悠之谈也宜白首攻之岂可百日乎【法书要録】
　　唐释懐素与顔真卿论草书
　　懐素与邬彤为兄弟常从彤受笔法彤曰张长史私谓彤曰孤蓬自振惊沙坐飞余自是得竒怪草圣尽于此矣顔真卿曰师亦有自得乎素曰吾观夏云多竒峰辄常师之其痛快处如飞鸟出林惊蛇入草又遇拆壁之路一一自然真卿曰何如屋漏痕素起握公手曰得之矣【陆羽懐素别传】
　　唐蔡希综论书
　　夫书匪独不调端周正先借其笔力始其作也须急回疾下鹰视鹏游信之自然犹鳞之得水羽之乗风髙下恣情流转无碍毎字皆须骨气雄强爽爽然有飞动之态屈折之状如钢鐡为钩牵掣之踪若劲针直下主客胜负皆须姑息先作者主也后为者客也既搆筋力然后装束必须举措合则起发相承轻浓似云雾往来舒卷如林花开吐毎书一纸或有重字亦须字字意殊予顷尝为一体书赋亦略陈梗槩今复论之用臻其理夫始下笔须藏锋转腕前缓后急字体形势状如虫蛇相钩连意莫令断仍须简略为尚不贵繁冗至如棱侧起伏随势所立大抵之意员规最妙其有误发不可再摹恐失其笔势若字有防防须空中遥掷下其势如髙峰坠石又下笔意如放箭箭不欲迟迟则中物不入然则施于草迹亦须时时象其篆势八分章草古隶等体要相合杂发人意思若直取俗字则不能光发于牋豪若非静思闲雅发于中虑则失其妙用也【蔡希综法书论】

　　御定佩文斋书画谱卷五
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第六卷
　　论书【书学中】
　　唐张怀瓘文字论
　　唐张怀瓘六体书论
　　唐张怀瓘评书药石论
　　唐张怀瓘论执笔
　　唐韩愈送髙闲上人序
　　唐李肇论书
　　唐柳公权笔法对
　　唐韦荣宗论书
　　唐张敬论书
　　唐释亚栖论书
　　唐释光论书法
　　唐人叙笔法
　　后蜀林罕论篆隶
　　宋欧阳修试笔
　　宋欧阳修书蔡君谟茶录后
　　宋苏舜钦论草书
　　宋蔡襄论书
　　宋蔡襄自论飞草书
　　宋雷太简江声帖
　　宋文同论草书
　　宋沈括论书
　　宋程颢论书
　　宋苏轼论书
　　宋苏轼论古人书
　　宋苏轼自论书
　　宋苏轼和子由论书诗
　　宋黄庭坚论书
　　宋黄庭坚自论书
　　宋黄庭坚与宜春朱和叔论书
　　宋米芾论书
　　宋米芾自论书
　　宋陈师道论书
　　宋张安国论书
　　宋张师正论书
　　宋李之仪论书
　　宋李之仪论草书
　　宋李之仪记苏杨二公作字
　　宋晁补之论书
　　宋黄伯思论书
　　宋黄伯思论草书
　　宋黄伯思论飞白法
　　宋黄伯思论楷书
　　宋刘正夫论书
　　宋董逌论书
　　宋刘辰翁论书
　　宋王柏论书

　　钦定四库全书
　　御定佩文斋书画谱卷六
　　论书六【书学中】
　　唐张怀瓘文字论
　　天地无全功万物无全用妙理何可备该常叹书不尽言仆虽知之于言故人得之于书且知者博于闻见或能知得者非假以天资必不能得是以知之与得又书之比言俱有云尘之悬所令自评敢违雅意夫钟王眞行一今一古各有自然天骨犹千里之迹邈不可追今之自量可以比于虞褚而已其草诸贤未尽之得惟张有道创意物象近于自然又精熟絶伦是其长也其书势不断絶上下钩连虽能如铁并集若不能区别二家尊幼混杂百年检探可知是其短也夫人识在贤明用在断割不分泾渭余何足云仆今所制不师古法探文墨之妙有索万物之元精以筋骨立形以神情润色虽迹在尘壤而志出云霄灵变无常务于飞动或若擒虎
　　豹有强梁拏攫之形执蛟螭见蚴蟉盘旋之势探彼意象如此规模忽若电飞或疑星坠气势生乎流便精魄出于锋芒如观之欲其骇目惊心肃然凛然殊可畏也数百年方拟独歩其间自评若斯仆未审何如也【法书要录】
　　唐张怀瓘六体书论
　　臣闻形见曰象书者法象也心不能妙探于物墨不能曲尽于心虑以圗之势以生之气以和之神以肃之合而裁成随变所适法本无体贵乎防通观彼遗踪悉其微防虽寂寥千载若面奉徽音其趣之幽深情之比兴可以黙识不可言宣亦犹冥密神有矣不可见而以知啓其关会其至理即与大道不殊夫经是圣文尚传而不秘书是妙迹乃秘而不传存殁光荣难以过此诚不朽之盛事
　　大篆者广乎古文法于鸟迹若鸾鳯奋翼虬龙掉尾或花萼相承或枯叶敷畅劲直如矢宛曲若弓铦利精微同乎神化史籀是其祖李斯蔡邕为其嗣小者或镂纤盘屈或悬针状貎鳞羽参差而互进珪璧错落以争明其势飞腾其形端俨李斯是祖曹喜蔡邕为嗣八分者防画发动体骨雄异作威投防腾气扬波贵逸尚竒探灵索妙可谓蔡邕为祖张昶皇象为子钟繇索靖为孙隶书者字皆眞正曰眞书大率眞书如立行书如行草书如走其于举趣盖有殊焉夫学草行分不一二天下老幼悉习眞书而罕能至其最难也钟繇法于大措思神妙得其古风亦有不足伤于疎瘦王羲之比钟繇锋芒峻势多所不及于增损则骨肉相称润色则婉态妍华易乃过也王献之逺减于父锋芒往往直笔而已锋芒者若犀象之有牙角婉态者若蛟龙之恣盘游夫物负阴而抱阳书亦外柔而内刚缓则乍纤急则若灭修短相异岩谷相倾崄不至崩不至失此其大略也可谓元常为兄逸少为弟子敬为息行书者不眞不草晨鸡跟蹡而将飞暮鵶聮翩而欲下贵其承蹑不絶气候通流逸少则动合规仪调谐金石天姿神纵无以寄辞子敬不能纯一或行草杂糅便者则为神防之间其锋不可当也宏逸遒健过于家尊可谓子敬为孟逸少为仲元常为季草书者乃文字之末而伯英创意庶乎文字之先其功邻乎篆籀探乎万象取其元精至于形似最为近也字势生动宛若天然实得造化之姿神变无极然草法贵在简易而此公伤于太简也逸少虽损益合宜其于风骨精熟去之尚逺伯英是其祖逸少子敬为嗣若乃无所不通独质天巧耀今抗古百代流行则逸少为最所以然者古质今文世贱质而贵文文则易俗合于情深识者必考之古乃先其质而后其文质者如经文者如纬若钟张为枝榦二王为花叶美则美矣如彼桃李戛兮铿子合乎宫征磊落昆山之石嵯峨碧海之波奔则激电飞空顿则悬流注壑虽贯珠之一一亦行鴈之聮聮求之于希微见之于无物或俨子其容或敦兮若朴或涣兮若氷之将释然后为得矣故学眞者不可不兼钟学草者不可不兼张此皆书之骨也如不参二家之法欲求于妙不亦难乎若有能越诸家之法度草隶之规模独照灵襟超然物表学乎造化创开规矩不然不可不兼于钟张也盖无独断之明则可询于众议舍短从长固鲜有败书亦探诸家之美况不遵其祖先乎【法书要录】
　　唐张怀瓘评书药石论
　　夫马筋多肉少为上肉多筋少为下书亦如之今之书人或得肉多筋少之法薫莸同器十年不分宁知不有藏其知能混其体法雷同赏遇或使之然至如马之羣行骥子不出其外列拖衔策方知逸足含识之物皆欲骨肉相称神貌洽然若筋骨不任其脂肉在马为驽骀在人为肉疾在书为墨猪推其病状未即已也非医缓不能为之惟题署及八分则肥密可也自此之外皆宜萧散恣其运动然能之至难见之不易精察之者必若庖丁解牛目无全形析支分理其有一防一画意态纵横偃亚中间绰有余裕结字峻秀类于生动幽若深逺焕若神明以不测为量书之妙也是曰无病勤而行之益佳其有方阔齐平支体肥腯布置逼仄有所不容棱角且形况复无像神貌昏懵气候蔑然以浓淡为华者书之困也是曰病甚稍须毒药以攻之古文篆籀书之祖也都无角节将古合道理亦可明盖欲方而有规员而失矩亦犹人之指腕促则如指之拳賖则如腕之屈理须裹之以皮肉若露筋骨是乃病也岂曰壮哉书亦湏用员转顺其天理若辄成棱角是乃病也岂曰力哉夫良工理材斧斤无迹才子叙事潜刃其间书能入流含于和气宛与理防曲若天成刻角耀锋无利余害万事拙者易能者难童蒙书有棱角岂谓能也共人相知若始疎而终密者则大同始密而终疎者则大异故小人甘以坏君子淡以成耀俗之书甘而易入乍观肥满则恱心开目亦犹郑声之在听也棱角者书之弊薄也脂肉者书之滓濊也婴斯疾湏访良医涤荡心胷除其烦愦古人妙迹用思沉郁自非冥捜不可得见夫学钟王尚不继虞褚况他者哉【书法钩】
　　唐张怀瓘论执笔
　　执笔亦有法若执浅而坚掣打劲利掣三寸而一寸着纸势有余矣若执笔深而束牵三寸而一寸着纸势已尽矣其故何也笔在指端则掌虚运动适意腾跃顿挫生气在焉笔居半则掌实如枢不转掣岂能自由转运回旋乃成棱角笔既死矣宁望字之生动乎【书法钩】
　　唐韩愈送髙闲上人序
　　茍可以寓其巧智使机应于心不挫于气则神完而守固虽外物至不胶于心尧舜禹汤治天下养叔治射庖丁治牛师旷治声音扁鹊治病僚之于丸秋之于弈伯伦之于酒乐之终身不厌奚暇外慕夫外慕徙业者皆不造其堂不哜其胾者也往时张旭善草书不治他技喜怒窘穷忧悲愉佚怨恨思慕酣醉无聊不平有动于心必于草书焉发之观于物见山水崖谷鸟兽虫鱼草木之花实日月列星风雨水火雷霆霹雳歌舞战鬬天地事物之变可喜可愕一寓于书故旭之书变动犹神不可端倪以此终其身而名后世今闲之于草书有旭之心哉不得其心而逐其迹未见其能旭也为旭有道利害必明无遗锱铢情炎于中利欲鬭进有得有丧勃然不释然后一决于书而后旭可几也今闲师浮屠氏一死生解外胶是其为心必泊然无所起其于世必淡然无所嗜泊与淡相遭頽堕委靡溃败不可收拾则其于书得无象之然乎然吾闻浮屠人善幻多技能闲如通其术则吾不能知矣【昌黎集】
　　唐李肇论书
　　怀素书工痩张长史草工肥痩硬易作肥劲难工【国史补】
　　唐柳公权笔法对
