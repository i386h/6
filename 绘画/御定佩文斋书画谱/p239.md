<!-- { "loadSidebar": true } -->
　　陈粲字兰谷号雪庵长洲人画花鸟法宋人院本万厯间人【画引】
　　宗周
　　宗周字思兼号鲁山子闽县人官余姚主簿工山水专学石田间仿髙房山不堕俗格【闽画记】
　　林存义
　　林存义字敬坡工花鸟类陈道复【无锡志】
　　林梅
　　林梅存义子亦能画【无锡志】
　　张元举
　　张元举字懋贤呉县人画得外祖陈道复之传气韵生动人以金帛请辄拒酒酣兴至纵笔挥洒逺近购其缣素以为珍玩【呉县志】
　　沈完
　　沈完字全卿绘人物入仇英之室【呉县志】
　　李士达
　　李士达号仰槐呉人画人物山水名世万厯间隐居新郭碧瞳秀腕举体欲仙【呉县志】
　　陈遵
　　陈遵字汝循嘉兴人少博雅寄情翰墨壮岁来呉居城西写花鸟如生而笔更老海内赏鉴家不惜重金购之履盈户然非其人弗屑也暇辄鼓琴自娯尤喜清谈饮酒饮至酣陶然忘世【呉县志】
　　陈熙
　　陈熙字子眀号五陵家枫桥之僻野画山水得宋元名人笔意性豪旷畏尘嚣兴至挥染购者必坐候乃得【呉县志】
　　魏之璜
　　魏之璜字考叔上元人起孤贫业丹青以糊口一部郎见之赏其笔意稍稍知名杜门匿影日事盘礴天性孝友养老亲抚诸弟胥取给于十指不以干人【图绘寳鉴】之璜写山水不袭粉本自剏规制岩壑树石特标灵异晚用浓墨突笔意贵苍老稍输风韵【画史防要】
　　魏之克
　　魏之克字和叔考叔之弟也山水克肖其兄【画史防要】考叔与弟和叔工山水笔法秀美姿顔輭有不胜罗绮之态此皆近日行家以画名者【江宁志】
　　浦融
　　浦融字通侯善画临摹古人莫辨喜作诗酒酣浩歌不辍士大夫多乐与之友【呉县志】
　　王上宫
　　王上宫画罗汉用笔缥缈轻飏似游丝之袅空细发之拂面而慈威相好无不具足【嬾真草堂集】
　　谢茂昌
　　谢茂昌画入神恒自珍秘不轻与人【嬾真草堂集】
　　姚俊
　　姚俊字叔乂家金阊喜吟咏尝挥染山水饶有古意自称散道人【画史防要】
　　胡宗仁
　　胡宗仁字彭举上元人隐于冶城山下作画师云林子久老而食贫不谒时贵尝咏唐六如诗闲来自写青山卖不使人间造业钱殊自得也【画史防要】
　　胡彭举画自文五峰伯仁来晚出入王叔眀黄子久二家其笔意古质颇有五代以前气象【江宁志】
　　胡宗信
　　胡宗信字可复宗仁之弟山水最秀润【金陵琐事】
　　童佩
　　童佩字子鸣一字少瑜龙游人从其父以鬻书为业往来呉越间能为诗清俊可诵又善考证书画金石彛敦之属【图绘寳鉴】
　　童佩花鸟与吕纪髣髴【画史防要】
　　曽鲸
　　曽鲸字波臣莆田人流寓金陵写照入神【金陵琐事】鲸写照妙入化工道子虎头无多让焉【乌青文献】鲸善写貎俨然如生得笔墨之灵【图绘寳鉴续纂】
　　丁云鹏
　　丁云鹏字南羽休宁人善白描人物山水佛像无不精妙【图绘寳鉴续纂】
　　南羽白描酷似李龙眠丝发之间而睂睫意态毕具非笔端有神通者不能也【鐡网瑚】
　　呉廷
　　呉廷字左千南羽同郡人画亦精雅【画史防要】
　　俞安期呉左千画佛歌云呉郎善画能画佛僧繇道子与髣髴神化稍譲顾长康其师丁生堪比方当年呉伟事麤放丑怪惟开罗刹相仇英工致差足珍妩或失如来真国朝画佛有数子丁呉两人称絶技呉郎昨图接引师西土庄严开寳池莲花叶叶住千佛行树泠泠鸣六时又图释迦説法舍衞国缨幢百寳玲珑饰法界全归妙有身豪光普放神通力呉郎呉郎汝非夙学无生来安能下笔划然心巧开似曽亲与如来遇宛然示我菩提路我今且叩最上层不烦次第求三乗请貎震维老居士傍添直指西来僧【俞安期翏翏集】
　　熊茂松
　　熊茂松字汝辰号蘅皋瑞州人官员外郎山水师黄子久佛像师丁云鹏【画史防要】
　　程胜
　　程胜字仲竒号六无歙人工山水【瑚网】
　　程胜以焦墨写蕉兰肆笔草草晴雨风烟各臻神妙【画史防要】
　　袁源
　　袁源【与程胜同时】呉人画着色人物【瑚网】
　　王舜国
　　王舜国号桂宫南京人万歴间来居太仓麤墨笔画人物意踈古絶肖尝为周百户画龙张壁间一日大雨雷电绕屋雨定惟见烟楮龙已脱去【苏州志】
　　汪都
　　汪都字瀛海婺源人为薄州吏目工书画文词而画尤絶技晚年以双筯代笔山水人物防染颇佳【徽州志】
　　韩景升
　　韩景升善画不修世人威仪而尤妙于酒境每颂王摩诘科头箕踞之语抚掌笑悦盖以其业隐者也【方应祥来青阁集】
　　郭仁
　　郭仁号水村工写大幅山水布置渲染具有成法【江宁志】
　　李存箕
　　李存箕金陵人山水草树绰有胜情骨法不凡防为能品【江寜志】
　　朱国华
　　朱国华齐王孙工写生绘棃花白燕鸜鹆锦鸡翩然有生动之状【江寜志】
　　翟文英
　　翟文英号三楚山人蕲诸生万厯间人以诗名尤工画人物笔墨潇洒辄有生气【翁学渊蕲州志】
　　赵希抃
　　赵希抃字宋卿瓯宁人家贫尚气节工绘画善鼓琴长于诗徐中行子与来闽甚加敬礼【闽书】
　　周亷
　　周亷福宁州人善绘工翎毛自重不轻售【闽书】
　　史朝定
　　史朝定晋江人善画美人及写真【闽书】
　　傅金山
　　傅金山南安人善画菜【闽书】
　　徐九牧
　　徐九牧海盐人善绘事【海盐图经】
　　顾端
　　顾端海盐人工诗画为上舍生【海盐图经】
　　唐恩
　　唐恩号南埜万歴中人工画能貎海中神山蓬水即禽鱼卉木罔不探讨意象游情物表名重当时【黄承琏海宁县志】
　　周珽
　　周珽字青羊隐居硖川雅吟咏工画以葡萄擅名蜿蜒生动尺寸有寻丈之势【海宁县志】
　　王敞
　　王敞后所人善画唐马传神诸品俱竒而写判尤妙游南畿有武弁眇一目者求图行乐敞机变即作发弩防省括状就之其人喜甚谢金数斤【唐胄琼台志】
　　陈文徽
　　陈文徽字允谐喜墨竹而秘其长凡见墨竹者知好之而不知为何人所作【琼台志】
　　金汤
　　金汤字维垣浙人【见书家传】能诗画【山东通志】
　　张应召
　　张应召字用之胶州人画山水人物尤工写真墨竹法苏长公文与可【山东通志】
　　赵之璧
　　赵之璧字十五后改名珣字枝斯莆田人【见书家传】善丹青【福建通志】
　　王中立
　　王中立字振之呉县人作花鸟笔力亦老【画史防要】
　　钱贡
　　钱贡号沧洲呉人善山水人物不甚髙雅而位置可观【画史防要】
　　周纶
　　周纶号龙京口人善大幅山水万厯时人【画史防要】
　　仰廷宣
　　仰廷宣号筠石维扬人凡作山水先以水噀浄几铺纸于上用笔防染以取烟润之态万厯中来豫章不甚得售乃弃去隐名市肆【画史防要】
　　沈继祖
　　沈继祖字公绳后以字行更字宜孙呉郡人作山水谿山宛转林木森鬱写闺阁中人亦有态万厯时人【画史防要】
　　袁登道
　　袁登道字道生号强名东莞人山水宗胡宗仁【画史防要】
　　朱庆棸
　　朱庆棸金陵宗室字仲贤号似碧山水与枯木竹石清雅可观【画史防要】
　　黄之璧
　　黄之璧字白仲上虞人攻辞章书画与屠隆相友善往来公卿间名重一时【画史防要】
　　呉治
　　呉治字孝甫呉郡人学赵子固墨梅枝干盘折花蕊踈秀清寒之气沁人肺腑万厯中游豫章【画史防要】
　　杨一洲
　　杨一洲字伯海扬州人山水小幅可观谢茂秦赠以诗有画逼辋川工王维信可同之句【画史防要】
　　喻希连
　　喻希连字鲁望号素痴江西玉山人慕尚庄老兼通内学山水法沈啓南皴法麤略不堪近观十歩之外亦觉岩岫苍郁万厯时尝游京师【画史防要】
　　万国桢
　　万国桢字伯文万厯末南海贡生善水墨花卉写竹自谓得玉局遗法亦作翎羽【画史防要】
　　朱完
　　朱完字季美南海诸生与万国桢同时以墨竹擅长自谓得玉局之法【画史防要】
　　赖汝迁
　　赖汝迁南康人善貎人无弗肖者【刘元卿山居草】
　　呉序
　　呉序字季长善楷法不以画闻偶写树石却有深致浓淡有无极映带之妙【快雪堂集】
　　华鼇
　　华鼇章邱人以绘事妙天下每落笔辄题咏其上云空尘诗画天下称曰华空尘【玉劒尊闻】
　　张恭父
　　张恭父【神宗时人】汪元恭题其画柳云近代何人能画柳东呉张生称国手沈周陆治不复作艺苑声名生独有【借硏斋草】
　　呉东生
　　呉东生【神宗时人】汪砢玉云武英秘史呉君东生为先公及余传小照真三豪妙伎当今鸾尉也【瑚网】
　　沈柏溪
　　沈柏溪善墨竹袁宗道诗云柏溪先生二室英手抉云汉披瑶琼牀头百斗自浮湛胷中五车鬭纵横兴来和墨埽生绢幅幅宛出淇园清古色莽苍风雨黯元气淋漓神惊珍重一竿世希有已觉渭川无千畆瑟瑟霜叶动秋涛冥冥烟干蟠苍虬瞥睹寒气生两腋白云冉冉堕虚牖遥想盘礴落笔时潇湘失色神龙走吁嗟沈翁直节似此君翛翛得意兼得神湖州太常非其伦【袁宗道白苏斋集】
　　史元昭
　　史元昭工山水【金陵琐事】
　　姚衍舜
　　姚衍舜字光虞工写竹枝【金陵琐事】
　　江潮宗
　　江潮宗字容夫天分甚髙诗文可立就顾役志于画友人规之则曰世宁有冻馁之江生乎中年家落窭甚尝日晏未炊妻孥有愠色犹持笔伸纸作小景忽友人持钱米至乃付之曰此岂徒得者邪其达如此【金陵琐事】
　　王允恭
　　王允恭字谦父号秋岩为和阳教谕工写竹枝【金陵琐事】
　　郑道光
　　郑道光字元韬号谦居善写梅花【金陵琐事】
　　朱睿爚
　　朱睿爚号渤海齐王孙山水师倪元镇【金陵琐事】
　　朱睿
　　朱睿字翰之【睿爚弟】画笔清逺迥无俗尘【金陵琐事】
　　朱知
　　朱知字思逺【睿爚子】为诸生后弃去隐溧阳山中能画为诗数百首卓然不羣【金陵琐事】
　　盛事
　　盛事字不朽工山水【金陵琐事】
　　刘迈
　　刘迈字种徳工花草【金陵琐事】
　　朱晖
　　朱晖工花草【金陵琐事】
　　俞希允
　　俞希允折枝花学宋人【金陵琐事】
　　向昌
　　向昌【隆万时人】以诗画自娯不事生产【海盐图经】
　　林裕
　　林裕善画【闽书】
　　髙坤
　　髙坤工画尤长于梅【闽书】
　　刘滋
　　刘滋善画鹰尤长于竹【闽书】
　　周信
　　周信字惟实号草庭天长人善画山水竹石及烟雨图种种入妙【画史防要】
　　刘叔雅
　　刘叔雅髙邮人隐居湖濵以髙洁称画放牛图入妙时人比之戴嵩【画史防要】
　　邬昆
　　邬昆号石浮山人山水人物不失宋元遗意【画史防要】
　　戴缙
　　戴缙字冠卿苏州人以绘事称【画史会要】
　　唐日昌
　　唐日昌字尔炽以绘事称【画史防要】
　　程环
　　程环徽州人善青绿山水人物其派多从仇十洲出【画史防要】
　　刘爵
