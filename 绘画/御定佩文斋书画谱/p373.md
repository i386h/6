<!-- { "loadSidebar": true } -->
　　所南先生贞节之士有夷齐之风者书画散落人间政自不少虽片纸不盈数寸或兰或竹必有题咏然其意深密非髙识韵士岂容易窥见哉予自童稚至壮时得承顔接辞而先生去世几二十载今获观小轴如在其右展卷悬情慨想甫里陆行直书于壶中天【铁网瑚】
　　宋龚开画孟浩然诗意圗
　　先生盛年客于信国赵公颇欲以竒伟非常之功自见遭值盛时海宇为一老无所用浮湛俗间其胸中之磊落轩昂峥嵘突兀者时时发见于笔墨之所及后生小子乃欲一切律以寻常书画之品式宜其传于世者少也某以大徳戊戌春见先生于钱唐今已五十年因观先生所为孟浩然诗意圗聊识其后云【黄文献公集】
　　宋龚开中山出游圗
　　翠岩龚先生负荆楚雄俊才不为世用故其胸中磊磊落落者发为怪怪竒竒在豪端游戏气韵笔灋非俗工所可知然多作汗血老骥伏枥态度先生盖志在千里也写中山出游圗髯君顾盼气吞万夫舆从诡异杂遝魑魅束以待烹使刚正者覩之心快奸佞者见之胆落故知先生之志在埽荡凶邪耳岂徒以清玩目之噫先生已矣至今耿光逼人后学象山周耘识【铁网瑚】
　　宋龚开髙马小儿圗
　　易不云乎小人乘君子之器盗思夺之矣龚开圣予作髙马小儿圗盖出于此其自为诗则姑文致委曲而略于末语见意不敢尽也愚辄不揆申极其词以着戒且以賛奇产之不终厄云尔【吴礼部集】
　　宋牛戬介葛卢圗
　　道人牛戬修武人善作毛羽妙得物态其画介葛卢来朝而知鲁用三牺于一牛郑子章得而有之谓戬絶笔于此可以贵也夫以祀天用牺其与犒军劳师奚重以礼用牛其与屠脍而代豕羊其祸孰众哉观其悲鸣怨哀求申于人不胜众也列子曰东夷之国数数解六畜语者盖偏智之所得夫中方之国得妙观者故人于听则专岂待偏智于东方之国哉杨翁伟乗蹇马而田间马鸣声相应知言中之驹也李南尝乗赤马逢白马南去知此马鸣者为黄为育者其子在后也二者皆中国人其知马如此盖聪聼者察于音声而得之岂待介葛卢论偏智哉【广川画跋】
　　宋释巨然画山水
　　巨然山水擅名江表归朝尤为当时贵重然而亦靳其笔故今传者甚少惟学士院北壁特为奇作前贤诗记中多称之烟岚晓景是其措意向见好事家一二小圗皆题此名说之收特佳也子容题【苏魏公集】
　　宋释巨然画卷
　　董北苑多画江南山水得其要领者唯巨然一人耳故其笔意清逺积墨深润防染之间咫尺千里正如幽人逸士登髙览逺境接心防与之俱化者岂泥于丹青之流所可同日语哉虞阁老诗云幽人闲看巨然山岂浪许乎此卷缣素缜密收藏得地故精神具在尤可宝尚也因赋诗以寓叹赏云洪武乙亥三月旣望后学易恒志【铁网瑚】
　　宋释巨然山寺圗
　　此卷在梁谿华氏家余求之数载不得一观今为公甫所有得展玩竟日其墨灋笔灋似右丞范寛与巨然平日淡墨轻烟少异盖唐宋人画派如出一家不可以格数辄较量也卷末诸名手论之备矣余何容賛甲辰六月三日过南湖观因题董其昌【容台集】
　　巨然山寺圗余及见其眞者峰峦雄浑林木蔽亏极曲折逶迤之致而于绢素上用笔颇燥絶无滃染之迹乃气象磅礴自然圜厚昔人谓之干笔巨然亦其罕作也虞奎章行草一诗亦其晚年目眚后信手挥运而波磔意连笔断处滋有奇态信知得眞者驾空凌虚不拘拘凭藉形象也余尝有句云云林薫心忽欲吐此时合眼取亦得岂虚语哉【六研斋三笔】
　　宋释居宁草虫圗
　　是圗宋僧居宁所作印大小三括苍名卿叶公梦得家故物也草虫四其三皆蜩蝉类其一则螳螂奋臂于其后疑有俟而未发者方其飞鸣动跃生气纷然而杀机顾伏于左右噫隂阳之轇轕祸福之倚伏天生天杀其无心邪抑有意邪浮屠泊然为心万境俱灭岂因酣醉偶动于中而感于物邪抑亦游戏笔墨偶然而然邪公于物其亦有所感非特爱其笔精絶而已也予观是圗盖亦有感于中矣【林公辅集】
　　宋释惠崇九鹿圗
　　惠崇与宝觉同出于长沙而觉妙于生物之情态优于崇至崇得意于荒寒平逺亦翰墨之秀也【山谷集】
　　宋释惠崇江南春意
　　惠崇诗僧也画品不能当荆闗半而今所覩平湖小屿汀花水禽渔舟茅舍便娟映带种种天趣故非南渡后人所及者老米谓五季以来画江南景稍清逺者辄为王摩诘而实非使不作惠崇题识将无以为摩诘邪此卷自杨先生应宁而归之陈从训从训亦京口人也春时唤小刀焦山北固间出圗而歌张志和桃花流水按之当与江山俱响应矣【弇州续藁】
　　宋释仲仁山水横卷
　　髙眀深逺然后见山见水此盖关仝荆浩能事花光懒笔磨钱作镜所见耳【山谷集】
　　宋释仲仁鉴湖圗
　　予建中靖国游西湖航西兴游浙东以病不果甚以为恨读东坡诗见山川之精神如儿稚对蜜知其甜今观鉴湖圗如华光戏以蜜置我舌间耳涌师俄收之而去儿稚虽痴然亦知蜜不可如饭常食之也【石门文字禅】
　　宋释仲仁画湘山树石
　　予习湘山者也日与树石为伍华光画树石而不画我何哉公翼仕宦三十年而贫在我上簏中唯墨梅树石数轴其人品可以想见【石门文字禅】
　　宋释仲仁橘洲圗
　　公翼爱橘洲而使华光圗之予家于湘西开门则渔汀断岸不呼而登几案间盖湘西皆吾画笥书此以夸公翼云【石门文字禅】
　　宋释仲仁画湖山平逺
　　好在华光眞子过于云屋之间春色都随谈笑防中仍有湖山宣和元年十二月初五日惠子出其师所作湖山平逺曰此盖老人得意时笔也予平生无所嗜山水少年游戏钱塘眷湖山之胜欲老焉以诗写之不能肖逮今衰暮虽与华光善得其戏笔必为人持去惠子呵予不能善秘之予曰凡四海九州山川烟云皆吾画笥也奈何为儿戏畜纸墨间乎惠子笑曰公戃怳大言盖其天性然为题此纸于是书六言付之【石门文字禅】
　　宋释仲仁墨梅山水圗
　　华光老人眼中阁烟雨胷次有丘壑故戏笔和墨即江湖云石之趣便足春色不可收畜也而此老人藏于耐寒冻枝头一时髙韵哗于士林而其所畜又其尤精选也以病举以付其子涌涌如获夜光照乗千里以书夸于予不有是父安得此子哉欧阳率更见索靖碑因留不去竟寝其下三昔文字画刻是中安得美味而嗜好有如此者予初大怪之及视涌之好尚率更要不足怪也【石门文字禅】
　　宋释智融牛轴
　　画牛至戴嵩能事毕矣雪窦老融则又出于规矩准绳之外晴春自牧如超方之士得友得师心平气定有日新之功露地而眠则饱道足学片石深云燕晦自若不动声气物来斯应新生之特不受控勒方其解衣盘礴想像乎寻牛访迹其旣成也庶几乎人牛两忘已而不复自惜与好事者共之不见笔墨畦畛则又何以异夫转位回机圣凡所不能测或者以秀关西让龙眠之说绳之不直老子一笑【释居简北磵集】
　　宋释智融散圣画轴
　　自普化金华至蚬子凡十辈意绪情态皆不失传记所载非髙怀逸想经营盘礴不见笔墨畦畛若老融自成一家者未易摸写曩留四眀最久间得之好事者辄取去今仅存觳觫一纸议者以其微茫淡墨不足以永久遂目之曰罔两画行辈中寿此山一时名德作诗尚竒涩时号梵语诗良金华玉市有定价浮俗不知也因书融卷后解嘲寿云【北磵集】
　　宋释梵隆画十六罗汉
　　袁汝阳歌谓梵隆以画名一时思陵称其与李龙眠伯仲此卷画十六大应眞及山神罗刹狻猊龙虎之类行笔极精细古雅而精彩焕发一展卷间恍然觉此身如入五台国亲与阿罗汉对语眉睫鼻孔皆动吾不知于尉迟乙僧吴道元如何信不在龙眠下也独怪此僧笔妙絶乃尔而画继不详不审其故题语多宋元名僧是石霜赵州棒喝派后三跋出武进薛应旂太原王道行与余虽颇掇拾禅门砾屑譬之穷措大把刀箭手势不似也【弇州山人藁】
　　宋释梵隆画
　　此梵隆之笔盖龙眠髙足如北苑之有巨然皆不让于师者凡得四轴而有端平间一题偈实非端平间画师所能措也【容台集】
　　宋释梵隆六髙僧像
　　梵隆写髙僧灋本李伯时不规规刻画独于神检措意此六大士一蛮奴十四眸子炯炯如寒星晓月芒采互注英竒哉古云至人每不言而相喻以道此特颊舌无翕张耳安见老宿鑪不具是中也先师冯司成公宝此有年今得重展已十五周星矣【恬致堂集】
　　宋释灋常画花果翎毛
　　右宋僧灋常别号牧谿喜画龙虎猿鹤芦鴈山水树石人物皆随笔防墨而成意思简当不假妆饰余仅得墨戏花卉蔬果翎毛巨卷其状物写生迨出天巧不惟肖似形貌并得其意象爱不忍置因述其本末以备参考墨林项元汴书于天籁阁【瑚网】
　　宋释温日观蒲萄
　　温日观吾郡人寓武陵玛瑙寺与赵松雪兄弟友善写蒲萄似破袈裟余购得一画卷卷末题诗云往往来来旧破瓢此心未了漫徒劳如今不作轮回梦只走人间这一遭此诗怀净土也余録之因写蒲萄于上【眉公集】
　　宋艳艳着色春山圗
　　庚子谷日偶从金昌常卖铺中获小袖卷上作着色春山虽气骨寻常而笔迹秀润清逺可喜谛视之见石间有艳艳二字莫晓所谓然辨其绢素实宋世物也越数日检阅画谱始知艳艳为任仲才妾有殊色工眞行书善青緑山水因念仲才北宋名士艳艳又闺秀也为之命工重装以备艺林一种雅制云亭亭山人张丑识【清河书画舫】
　　金王庭筠岁寒三友圗
　　京城好古之家多见澹游所作自是髙古无俗气皆未若此卷天眞烂熳尽从书灋中来絶去笔墨畦径乃妙品也仲常其珍藏之庐陵欧阳题【圭斋集】
　　中州人物独黄华父子画诗书逸出氊裘之表爲可尚也观澹游此卷笔意萧然有蔡天啓风流盖髙尚书之所祖述而能氷寒于水者欤卷后有欧阳承防所赋诗不揆因次第其韵至正丙午六月晦日倪瓉【瑚网】
　　金李山风雪松杉圗
　　右金秘书监李山画风雪松杉圗而黄华老人王庭筠题参寥诗于后二君皆宋名家子为完顔氏禁近有声余偶得二絶句题其后云云令二君而在不免泚颡然李用笔萧洒清絶有致出蹊径外庭筠翩翩遂入海岳庵三昧皆可寳也此君仅四十有七而殁然时时自称黄华老人极可笑跋后所谓万庆者庭筠子仕至行省右司郎中金史误作曼庆当以此为正【弇州山人藁】



　　御定佩文斋书画谱卷八十四
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第八十五卷
　　厯代名人画防五
　　元赵孟頫画豳风图
　　元赵孟頫九歌图
　　元赵孟頫袁安卧雪图
　　元赵孟頫画谢防舆丘壑图
　　元赵孟頫白描渊明像
　　元赵孟頫画陶靖节事
　　元赵孟頫画元十一子像
　　元赵孟頫庐山观瀑图
　　元赵孟頫重江叠嶂图
　　元赵孟頫画秋江待渡图
　　元赵孟頫画鹊华秋色圗
　　元赵孟頫水村圗
　　元赵孟頫画真观圗
　　元赵孟頫摹龙眠飞骑习射圗
　　元赵孟頫秋郊饮马圗
　　元赵孟頫画马图
　　元赵孟頫画马
　　元赵孟頫天闲五马圗
　　元赵孟頫画两马
　　元赵孟頫双马圗
　　元赵孟頫天马圗
　　元赵孟頫八骏圗
　　元赵孟頫二羊圗
　　元赵孟頫墨竹
