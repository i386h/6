<!-- { "loadSidebar": true } -->
　　至十七年出付集贤院搨二十本赐皇太子诸王学十九年收入内十八年十二月二十八日尚书左丞相集贤大学士燕国公张说薨明年二月以中书令萧嵩为大学士令访二王书乃于滑州司法路琦家得羲之正书扇书一卷是贞观十五年五月五日扬州大都督驸马都尉安德郡开国公杨师道进其褾是碧地织成褾头一行阔一寸黄色织成云晋右将军王羲之正书卷第四兼小王行书三纸非常合作亦既进奉赐路琦绢二百疋萧嵩二百疋其书还出令集贤院搨赐太子以下及潼关失守内库法书皆散失初收城后臣又充使捜访图书收获二王书二百余卷访黄庭经眞迹或云张通儒将向幽州莫知去处侍御史集贤直学士史惟则奉使晋州推事所在博访书画悬爵赏待之时赵城仓督隐没公货极多推案承伏遂云有好书欲请赎罪惟则索看遂出扇书告誓等四卷并二王真迹四卷问其得处云禄山下将过向太原停于仓督家三月余日某乙只供称意有怀恱之心乃留此书相赠惟则将至阙下肃宗赐绢百疋擢授本县尉臣从中书舍人兼尚书右丞集贤学士副知院事改国子祭酒寻黜庐州长史承前伪迹臣所弃者尽被收买皆获官赏不复简退人莫知之及吐蕃入寇图籍无遗往往市防时有真迹代无鉴者诈伪莫分臣今暮年敢举所知其别书人谨録如右前试国子司业兼太原县令窦蒙蒙弟检挍户部贠外郎宋汴节度参谋窦臮并乆翰苑皆好图书辨伪知真无出其右臣长男璹臣自教授幼勤学书在于眞行颇知笔法使定古迹亦胜常人其余士庶之间应有精别之者臣所未见【法书要録】
　　唐武平一徐氏法书记
　　先贤所评子敬之比逸少犹士季之比元常言去之逺矣故二王之迹历代宝之梁大同中武帝勅周兴嗣撰千字文使殷铁石摹次羲之之迹以赐八王右军之书咸归梁室兵火之后多从湮缺历周至隋初并天下大业之始后主颇求其书往往有献之者及隋之季王师入秦又于洛阳擒二伪主两京秘阁之宝杨都扈从之书皆为我有太宗于右军之书特留睿赏贞观初下诏购求殆尽遗逸万防之暇备加执翫兰亭乐毅尤闻宝重尝令搨书人汤普彻等搨兰亭赐梁公房龄已下八人普彻窃搨以出故在外传之至髙宗又勅冯承素诸葛贞搨乐毅论及杂帖数本赐长孙无忌等六人在外方有洎大圣天后御极尤为宝啬平一龆龀之嵗见育宫中切覩先后阅法书数轴将搨以赐藩邸时见宫人出六十余函于亿嵗殿曝之多装以镂牙轴紫罗褾云是太宗时所装其中有故青绫褾玳瑁轴者云是梁朝旧迹褾首各题篇目行字等数章草书多于其侧帖以真字楷书每函可二十余卷别有一小函可有十余卷于所记忆者是扇书乐毅告誓黄庭当时私访所主女学问其函出尽否荅云尚有未知防许至中宗神龙中贵戚宠盛御府之珍多入私室先尽金璧次及书法嫔主之家因此擅出或有报安乐公主者主于内出二十余函驸马武延秀闻二王之迹强学宝重乃呼薛稷郑愔及平一评其善恶诸人随事荅称为上者登时去牙轴紫褾易以漆轴黄麻纸褾题云特健乐云是番语其书合作者时有太宗御笔于后题之叹其雄逸太平公主闻之遽于内取数函及乐毅等小函以归延秀之死侧闻睿宗命薛稷择而进之薛窃留佳者十数轴薛之败也为簿録官所盗平一任郴州日与太平子薛崇堂兄崇允连官说太平之败崇彻怀乐毅等七轴请崇允托其叔驸马璥贻岐王以求免戾此书因归邸第崇彻弟崇简娶梁宣王女主家王室之书亦为其所有后获罪谪五溪书归御府而朝士王公亦往往有之豫州刺史东海徐公峤之季子浩并有献之之妙待诏金门家多法书见托斯题其篇目行字列之如后詹事张庭珪之家抑其次也【法书要録】
　　唐张怀瓘二王等书録
　　夫翰墨之美多以身后腾声二王之书当世见贵献之尝与简文第十纸题最后云下官此书甚合作愿聊存之此书为桓所宝爱重二王不能释手乃选缣素及纸书正行之尤美者各为帙常置左右及南奔虽甚狼狈犹以自随将败并投于江晋代装书眞草浑杂背纸皱起范装治微为小胜宋孝武又使徐爰治护十纸为一卷明帝科简旧秘并遣使三呉鸠集散逸诏虞和巢尚之徐希秀孙奉伯等更加编次咸以二丈为度二王缣素书瑚轴二帙二十四卷纸书金轴二帙二十四卷又纸书玳瑁轴五帙五十卷并金题玉织成带又扇书二卷又纸书飞白章草二帙十五卷并旃檀轴又纸书戏字一帙十二卷并书之冠冕也自此以下别有二品书凡五十二帙五百二十卷并旃檀轴其新购获者为六帙一百二十卷既经丧乱多所遗失齐髙帝朝书府古迹惟有十二帙以示王僧防仍更就求能者之迹僧防以帙中所无者得张芝索靖卫伯儒呉大皇帝景帝归命侯王导王洽王珉张翼桓等十卷其与帙中所同者王恬王珣王凝之王徽之王允之并奏入秘阁梁武帝尤好图书捜访天下大有所获以旧装坚强字有损坏天监中勅朱异徐僧权唐怀充姚怀珍沈炽文防而装之更加题检二王书大凡七十八帙七百六十七卷并瑚轴织成带金题玉侯景平后王僧辩搜括并送江陵承圣末魏师袭荆州元帝夜聚古今图书十四万卷并大小二王遗迹遣后阁舍人髙善宝焚之历代秘宝并为煨烬矣周将于谨普六茹忠等捃拾遗逸凡四千卷将归长安大业末炀帝幸江都秘府图书多将从行中道船没大半沦弃其间得存所余无防并归宇文化及至辽城为窦建徳所破并皆亡失留东都者后入王世充世充平始归天府贞观十三年勅购求右军书并贵价酬之四方妙迹靡不毕至勅起居郎褚遂良校书郎王知敬等于武门西长波门外科简内出右军书相共参校令典仪王行真装之梁朝旧装纸见存者但裁剪而已右军书大凡二千二百九十纸装为十三帙一百二十八卷真书五十纸一帙八卷随本长短为度行书二百四十纸四帙四十卷四尺为度草书二千纸八帙八十卷以一丈二尺为度并金缕杂宝装轴织成帙其书每缝皆用小印印之其文曰贞观大令书不之购也天府之内仅有存焉古之名书历代帝王莫不珍贵齐宋以前大有失散及梁武帝鸠集所获尚不可胜数并瑚轴织成帙金题玉二王书大凡一万五千纸元帝焚烧将尽文皇帝尽价购求天下毕至大王真书惟得五十纸行书二百四十纸草书二千纸并以金宝装饰今天府所有眞书不满十纸行书数十纸草书数百纸共有二百一十八卷张芝一卷张昶一卷并旃檀轴锦褾而已既所不尚散在人间或有进献多堆于翰林杂书中玉石混居薫莸同器然书惟不易不以宝之则工弃之则拙往在翰林中见古钟二枚髙二尺围尺余上有古文三百许字记夏禹功绩事皆紫磨金钿光彩射人似大篆而神彩惊人非其时不敢闻奏然弃于泥土中久与瓦砾同也张翼及僧惠式効右军时人不能辨近有释智永临写草帖几欲乱眞至如宋朝多学大令其康昕王僧防薄绍之羊欣等亦欲混其臭味是以二王书中多有伪迹好事所蓄尤宜精审傥所宝同乎燕石翻为有识所嗤也乾元三年五月日【法书要録】
　　宋欧阳修集古録序
　　物长聚于所好而常得于有力之彊有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆崘流沙万里之外经十余译乃至乎中国珠出南海常生深渊采者腰絙而入水形色非人往往不出则下饱蛟鱼金矿于山凿深而穴逺篝火糇粮而后进其崖崩窟塞则遂葬于其中者率常数十百人其逺且难而又多死祸常如此然而金玉珠玑世常兼聚而有也凡物好之而有力则无不至也汤盘孔鼎岐阳之鼔岱山邹峄防稽之刻石与夫汉魏以来圣君贤士桓碑彞器铭诗序记下至古文籀篆分隶诸家之字书皆三代以来至宝怪竒伟丽工妙可喜之物其去人不逺其取之无祸然而风霜兵火湮没磨灭散弃于山崖墟莽之间未尝收拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一子性颛而嗜古凡世人之所贪者皆无欲于其间故得一其所好于斯好之已笃则力虽未足犹能致之故上自周穆王以来下更秦汉隋唐五代外至四海九州名山大泽穷崖絶谷荒林破冢神仙物诡怪所传莫不皆有以为集古録以谓传写失真故因其石本轴而藏之有卷帙次第而无时世之先后盖其取多而未已故随其所得而録之又以谓聚多而终必散乃撮其大要别为録目因并载夫可与史传正其阙谬者以传后学庶益于多闻或讥予曰物多则其势难聚聚久而无不散何必区区于是哉予对曰足吾所好玩而老焉可也象犀金玉之聚其能果不散乎予固未能以此而易彼也庐陵欧阳修序【集古録】
　　宋欧阳棐集古録目序
　　集古録既成之八年家君命棐曰吾集録前世埋没缺落之文独取世人无用之物而藏之者岂徒出于嗜好之僻而以为耳目之玩哉其为所得亦已多矣故尝序其说而刻之又跋于诸卷之尾者二百九十六篇序所谓可与史传正其阙谬者已粗备矣若撮其大要别为目録则吾未暇然不可以阙而不备也棐退而悉发千卷之藏而考之曰呜呼可谓详矣盖自文武以来迄于五代盛衰得失贤臣义士奸雄贼乱之事可以动人耳目者至于释氏道家之言莫不皆有然分散零落数千百年而后聚于此则亦可谓难矣其聚之既难则其久也又将遂散而无传宜公之惜乎此也于是各取其书撰之人事迹之始终所立之时世而着之为一十卷以附于跋尾之后夫此千卷之书者刻之金石托之山崖未尝不为无穷之计也然必待集録而后著者岂非以其繁而难于尽传哉故着其大略而不道其详者公之志也熙寕二年二月记【集古録目】
　　宋宣和书谱【上】
　　歴代诸帝王
　　晋武帝【御府所藏草书二】
　　我师帖　　　　　　　　善消息帖
　　唐太宗【御府所藏一十有四】
　　诏勅【正书】　　　　　　　诏勅【以下行书】
　　道德勅　　　　　　　　禊宴诗
　　江叔帖　　　　　　　　艺韫帖
　　好谦帖　　　　　　　　眞迹帖
　　枇杷子帖　　　　　　　魏仲思改名勅
　　九仙门勅【以下草书】　　　　　晚来勅
　　手勅　　　　　　　　　无为帖
　　唐明皇【御府所藏二十有五】
　　五王赞【以下隶旧】　　　　　　法空字
　　喜雪篇　　　　　　　　太一字
　　赐赵宣王等勅【以下行书】　　　访道勅
　　嘉賔勅　　　　　　　　赐李含光勅二
　　批荅李含光表修斋二　　批荅李含光表谢赐批荅李含光表投璧　　　批荅李含光表起居批荅李含光表香信　　　批荅李含光表谢修功德批荅张九龄谢知制诰表　批荅杨励俗等表
　　批荅裴耀卿等雪篇表　　批荅裴耀卿等贺雨表批荅裴耀卿等奏谢宣示圣防
　　赐裴耀卿等诗　　　　　鹡鸰颂
　　送虚已赴蜀川诗　　　　春台望杂言
　　唐肃宗【御府所藏行书七】
　　赐李含光勅二　　　　　批荅郭子仪表
　　批荅李季卿表　　　　　批荅李含光表修斋批荅李含光表修功德　　批荅李含光表锡缣
　　唐代宗【御府所藏行书七】
　　南郊口号　　　　　　　歳功赞
　　守嵗诗　　　　　　　　秋中月夜诗
　　秋日诗　　　　　　　　重阳诗
　　春日雨晴燕诸王诗
　　唐德宗【御府所藏行书一】
