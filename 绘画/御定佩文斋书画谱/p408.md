<!-- { "loadSidebar": true } -->
　　崇寕四年人有自长安持呉生画地狱变相练本求售谓卢阜石本葢摹搨所得于此陈珦中玉遂于石本后书以干缗可购当有快人意处余报之曰呉生尝画此于福先寺矣其作图素者曽为斐旻及之在唐已失惟有传摹余见唐诸人如李嗣真张彦逺朱景真皆知画者又尝叙画源流而进入録中岂道诚为此而独遗哉今观摹本是后人自大图蹙为小本者虽然此胆力奕奕壮哉非能防拽含元殿添修五凤楼手亦不敢拟议于此也【广川画跋】
　　九主图
　　九主图本伊尹事世失其传或书以汉九君者误也夫以法君为髙祖以专为孝文以授为景以劳为武犹有类取也谓昭为等谓宣为竒则名与实戾元帝柔仁基祸汉室其谓破君理有信者及谓成为国谓哀为三歳社君又不可也昔伊尹干汤以素王及九主之事考其説是亦以人九主事要其君尔后世托之画图谓当时有此制也此説或然亦未可必其信岂可谓汉世诸帝哉【广川画跋】
　　九都图
　　此图为宋宣和院画无疑卷首题云江山万里图缣尾题云米元晖笔皆眯目而道黄者也米氏父子同一笔法皆崇简易殊乏精工此图楼台城郭浮图水石绰有唐法恐非虎儿所能企也其云江山万里亦非也濵江安得有九都乎此葢九都赋图张平子之西都东都南都左太冲之蜀都呉都魏都及徐干之齐都刘邵之赵都庾阐之扬都也唐人以九都赋为一卷意必有图以配之此其粉本之遗邪【杨升庵集】
　　七才子入关图
　　眉山老书生作此七才子入关图作人物亦各有意态余以为赵子云之苖裔摹冩物象渐密而放浪闲逺则不逮也或谓七人者皆诗人此笔乃少丘壑邪山谷曰一丘一壑自湏其人胸次有之但笔间那可得【山谷集】论七贤过关图者多矣防稽刘孟熙霏雪録所载差详黄山谷尝题之元曹文贞公伯啓集有诗曰清谈飘逸事陵迟七子髙风世所师公室倾危无砥柱服牛乗马欲何之意指当代清谈之流不知何据今观汉泉集乃无此诗不知有别本否也録文称虞邵庵有题孟浩然像诗曰风雪髙堂破防温七人图里一人存又称国初唐愚士有诗曰七骑从容出帝阍蹇驴骢马襟山犉瀛洲学士参差出十八人中一半人则是皆以为唐人矣予观雪楼程钜夫集有诗曰长庚自是谪仙人子美逄时稷契臣风雪茫茫五君子醉吟犹得继清尘又尝闻吾友倪文毅公岳称其父文僖公尝见旧图人各有标目有王维史白者而不能悉记也吾甥崔礼部杰世兴近得　舜卿白描卷自题曰七贤相顾度关时正是天寒雪又飞大抵功名俱有分跨鞍何事不知归卷后西河李进者题长句有曰开元天宝全盛时闾阎巷陌皆能诗又曰承平何事有行役况复冲寒欲何适又曰宋公七言变风雅崔李王岑各相亚谁言行辈不同时雪里芭蕉古曽画又海盐李孟璿题曰摩诘也知偏善画谪仙应是最能诗又三山秦懋题曰辋川图绘呉兴画太白文章檇李诗髙岑崔史总竒才岂少佳章纪行役大抵以为唐人也今此图摹写徧天下而牛驴羸马氊裘大防关山风雪之状皆略相似葢必有所本者而鉴赏考索之家竟不能得其本末何哉【怀麓堂集】
　　世传七贤过关图或以为即竹林七贤尔屡有人持其画来索题漫无所据观其画衣冠骑从当是晋魏间人物意态若将避地者或谓即论语作者七人像而为画尔姜南举又云是开元日冬雪后张説张九龄李白李华王维郑防孟浩然出蓝田关游龙门寺郑防图之虞伯生有题孟浩然像诗风雪空堂破防温七人图里一人存又有槎溪张辂诗二李清狂狎二张吟鞭遥指孟襄阳郑防笔底春风满摩诘图中诗兴长是必有所传云七贤过关事不经见于书传而画家乃传徧于好事者之家究其姓名未的其谁何先师文正李公尝辨之慎近见洪武中髙得旸题钱舜举寒林七贤图古风云尚疑髙李六君子当时未见潘逍遥道同气合志相感虽旷百世如同僚画史貌出有深意况自昔日传今朝屋梁落月见顔色妙处不待穷摹描又熊直题云七贤之名奚所徴七贤去国身何轻嵗晚征途天雨雪数骑连翩行欲歇不如防陵桥上翁破防吟诗自清絶惜哉命不偶奔走半道周人生遇坎坷穷苦奚足尤左迁与投散逝者良悠悠他人未足説所惜柳与刘天涯相聚一回首往事于人竟何有莫念都旧种桃且往愚溪賸栽柳风流画史真絶伦豪端防染太精神据此则髙适李白孟浩然与刘禹锡柳宗元不同时潘逍遥宋人又在后矣合而图之缪甚亦不足深辨也博雅之士赏其画则可必凑合姓名不亦凿乎【杨升庵集】
　　题画卷
　　此卷修颡深目衣裳而拱者一人服同而貌微瘠肩随于旁者二人题者皆以为孔氏师弟子似矣投器地上袒而舞者一人或以为楚接舆或以为荣啓期则余不能知也余又有疑地上所投近饮器而此一人立饮而无席古又未有小冠及加巾而四人冠皆小而加巾则俱不可知也必有博识能定之者【剡源集】
　　古画图
　　是图不知谁氏作旧题以为晋公子复国图赵文敏则以为祖二疏图呉彦晖又以为相如使蜀图以余考之皆未必然也文公之复于晋也秦伯以兵纳之也不应图中但有旌麾车从而无甲胄兵戈之属其可疑一也又其复也以二月丁未即位是时绛地犹寒图中乃有挥羽扇者其可疑二也旧题之谬较然矣广受在地节间皆以宿徳为太子傅乞骸骨时年既老矣图中副乗乃有年少者可疑一也且又不见设为祖道而道边反有士女数行相迎可疑者二也是息斋不以文敏为然亦较然矣至于相如使蜀相如为正使王然于壶充国吕越人三人者为副使共发传车四乗今图中乗车者乃有五人而缣尽处犹隠隠露车葢形未已是又不止于五矣其曰蜀太守郊迎县令负弩矢先驱盖指其蜀之近郊而言耳恐正如华阳国志所谓蜀大城北十里有升仙桥处也今图中桥虽有之而其迎谒导从乃絶无肖守令而负弩矢者是其隐隐车葢形非守令矣其曰卓王孙与临卭诸公皆因门下献牛酒以交驩葢相如既驻节而王孙及诸公自临卭至成都谒见尔非谓其初至时即赍牛酒半道邀之也今据图中偶有携酒肴者便谓其然是果然邪其曰王孙自以使女尚长卿晚其厚分与女财长卿便略定四夷皆请为内臣葢谓相如驻节后其事有如此也观本文曰分财曰略定必稽以日月乃办非一日二日事矣今以为父老之后列异服者即冉駹卭筰之人则是时相如尚未下车安得西夷之君长即率其巴童僰女来迓邪图与传不合者多矣而旧题谓于传无一不合者是邪否邪予既不能觧此为何图又不敢订三説为孰是姑识此以俟知者【马中东田集】
　　书裙图
　　尝见鬻名画人持王子敬书羊欣白绢裙图乃就其卧榻掲裙以书且欣作三十余嵗人皆失考据子敬为呉兴日羊不疑为乌程令欣不疑子也时年十五亦能为子敬书子敬爱之往入县斋欣着白绢裙方昼寝子敬书其裙幅及带皆尽欣觉遂宝之后以上朝廷十五六当为未冠之容但既曰着又曰寝得非复言幅带皆尽恐是觧裙而卧故可尽书也【田艺蘅留留青】
　　记石田先生画
　　沈先生周当世之望乞画者堂寝常充牣贤愚襍处妄求防请或一乞累数纸殊可厌恶而先生处之泰然其后赝幅益多片缣朝出午巳见副本有不十日到处有之凡十余本者时昧者惟辨私印久之印亦繁作伪之家便有数枚印既不可辨则辨其诗初有效其书逼真者已而先生又遍自书之凡所谓十余本者皆此一诗皆先生笔也遂珷玞满眼有目者虽自能识而亦重可叹笑矣或以问先生劝少止先生曰吾意亦有在耳人恳请者岂欲为玩适为知者赏为子孙之藏邪不过卖钱用使吾诗画易事而有防助于彼吾何足靳邪【祝氏文集】

　　御定佩文斋书画谱卷九十
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第九十一卷
　　历代鉴藏书一
　　梁虞龢论书表
　　晋右军王羲之书目
　　唐朝叙书録
　　唐卢元卿法书録
　　唐徐浩古迹记
　　唐武平一徐氏法书记
　　唐张怀瓘二王等书録
　　宋欧阳修集古録序
　　宋欧阳棐集古録目序
　　宋宣和书谱【上】

　　钦定四库全书
　　御定佩文斋书画谱卷九十一
　　歴代鉴藏一
　　书【一】
　　梁虞龢论书表
　　臣闻爻画既肇文字载兴六艺归其善八体宣其妙厥后羣能间出洎乎汉魏钟张擅美晋末二王称英二王为终古之独絶百代之楷式桓躭玩不能释手乃撰二王纸迹杂有缣素正行之尤美者各为一帖常置左右南奔犹以自随刘毅颇尚风流亦甚爱书倾意捜求卢循素善尺牍尤珍名法西南豪士咸慕其风人无长幼翕然尚之家赢金币竞逺寻求于是京师三吴之迹颇散四方羲之为防稽献之为吴兴故三呉近地偏多遗迹人间所秘往往不少新渝惠侯雅所爱重悬金招买不计贵贱而轻薄之徒锐意摹学以茅屋漏汁染变纸色加以劳辱使类久书真伪相糅莫之能别故惠侯
