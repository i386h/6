<!-- { "loadSidebar": true } -->
　　昔人评书法有所谓龙游天表虎踞溪旁者言其势其曰劲弩欲张铁柱将立者言其雄其曰骏马青山醉眠芳草者言其韵其曰羙女揷花増益得所者言其媚斯评书也而予以之评画画之与书非二道也然书之为道性情则存乎八法义理则原乎六书昔之习书者未必不本乎此无他术也而善书者固不得不同而亦不能不异犹耳目口鼻人之所同而状貌之殊则万有不齐也画则取乎象形而已而指腕之法则有出乎象形之表者故有儿童观形似之说虽然徒取乎形似者固不足言画矣一从事乎书法而不屑乎形似者于画亦何取哉斯不可以偏废也吴兴钱舜举之于画精巧工致妙于形似其书法之媚者欤笔法所自本乎小李将军木石遒劲虽未之及而人物居室舟车服御之精巧殆可颉颃居吴兴三絶之一其以是欤且其折枝啼鸟翠袖天寒别有一种娇态有非他人所能及者禅家有五眼观是画者又别具一眼不可以没骨律之也缪君仲礼得是画于觧绶之时因忆吴兴旧游且有感于其诗有所谓莫言倦客多牢落正是诗人觅句时之语欲得能言之士相与咏歌之而求予书其说于卷首然则仲礼之有取于是者岂徒以其媚而已哉故不复辞而书此以告观者【朱同覆瓿集】
　　元钱选防食圗
　　右钱舜举作鼠食图其一盗啮而苦及其皮尽而苦至则更啮其他以求餍为若有知也其一猝然而捷至目动而屡顾若有畏也亦黠矣哉夫人之豢于世味也甘其所甚苦乐其所可畏忽然以陷于害恬而莫之知也岂其智顾不若物之微哉噫予观其圗有感焉【林公辅集】
　　元钱选水仙圗
　　钱舜举在胜国以丹青名一时几与吴兴鴈行而卉草尤自超骎骎度骅骝前矣此卷水仙为华氏世藏零乱中有绰约迎风承露种种姿态百出盖舜举得意笔也后有款识而失之华生以为恨乞予题尾噫待款识而后真浅之乎真矣【弇州续槀】
　　元张逊钩勒竹卷
　　王君伯时早嵗从学于张溪云先生故其能事皆有师法今观所藏张先生松竹圗益信伯时所学之有成后之学先生非伯时其谁与归伯时兄仲和持卷索仆画辞不获已为作竹梢深媿美玉左右而寘珷玞也凡观张先生双钩竹当与古人并列故不复缀言天游生陆广季【续书画题防记】
　　自唐王摩诘双钩竹法传于江南而世之画者多宗蜀主故黄筌父子擅名当代国朝黄华老人而下如澹游房山蓟丘二李吴兴赵魏公诸人皆工墨竹钩琐之法殆若絶响予来吴中始见张仲敏双钩往往得摩诘遗意此卷乃为其友王君伯时所作其松石坡陀向背前后又有董北苑法诚可爱也云门山樵张绅识【同上】予官翰林几六年每与院中羣公商防其乡里之好事者予必以吾沛郡朱永年氏为称首因出同郡张溪云先生为予内人从叔父王伯时父所画竹观之座中啧啧声不絶口乃知名品当不逃乎鉴赏也予在童丱时则尝闻先生善画竹然未知有此精絶耳此盖深得江南铁钩琐三昧近代则未之见也噫故家文献凋落散失子孙不能守其所藏之物者多矣今此卷获归永年独何幸耶盖是日同观者侍讲邹仲熈右賛善王汝玉检讨蘓伯厚宗人府经歴髙孟升待诏滕用亨余则典籍梁用行也时永乐六年夏六月二十八日书于玉堂之斋室云【同上】
　　昔人画竹咸钩勒若王辋川黄筌父子辈尤臻其妙山谷云墨竹起于近代不知所师后人遂不事钩勒矣溪云张仲敏与李息斋同时画墨竹自以为不及一旦弃去而用钩勒此卷画与学子王雨伯时者今归朱氏永年矣观其松石坚确不渝之姿此君贞节后雕之操有似其人或云溪云尝从黄冠故清雅若此永年保诸浚仪张肯识【同上】
　　溪云张仲敏既为其友王伯时画双钩勒竹并松石一卷不啻犀然牛渚献竒露怪万寳毕出炫心夺目莫此为快天游陆季复为伯时之兄仲和作烟梢数笔雅淡中有竒致则又若太羮酒不假调剂功至味自然爽人牙頬是卷也诚所谓百不为多一不为少岂非人间之至寳也耶况自元迄今宗工钜儒题识满卷尤足珍袭可知今年春予访刘公以则于穿山之阳因以出示予方病酒繙阅之际不觉宿酲之顿觧信一代之竒也因书其后以归之时成化丙戌三月望日长洲陈鉴缉熈识【同上】
　　元王振鹏画大安阁圗
　　世祖皇帝在藩以开平为分地即为城郭宫室取故宋熈春阁材于汴稍损益之以为此阁名曰大安既登大寳以开平为上都宫城之内不作正衙此阁岿然遂为前殿矣规制尊稳秀杰后世诚无以加也王振鹏受知仁宗皇帝其精艺名世非一时侥幸之伦此圗当时盛称上意观其位置经营之意寜无堂构之讽乎止以艺言则不足尽振鹏之惓惓矣【道园学古録】
　　元王振鹏水亭圗
　　此水亭圗乃永嘉王朋梅为吾吴朱泽民冩者攷圗绘寳鉴王振鹏字朋梅得幸元仁宗赐号孤云处士旧吴志泽民以文学为赵承防荐授国史编修迁镇东儒学提举再起浙省参谋摄守长兴以终按朋梅于字义无取恐亦别号而孤云则仁宗所特赐也防语俱称征东提举元故无此官镇东或路名然亦不可考矣朱之后若宪副公尚书公能大其宗世世奕叶无事乔木而为之子孙者再失再复愈寳而爱之求诸名公诗什以侈大其事宋时郡有秘校者其乐圃之胜闻东南然再易代而不可究迹至读元少保卢賔客诸咏而若新即画力亦仅五百年耳所托以不朽者文也勗之哉【弇州续槀】
　　元柯九思墨竹
　　柯九思善冩竹石尝自谓冩干用篆法枝用草书法冩叶用八分或用鲁公撒笔法木石用金股古漏防之遗意水晶宫道人【瑚网】
　　元柯九思画竹谱
　　右竹谱一册元奎章阁鉴书博士柯九思敬仲所画晴雨风雪横出悬垂荣枯穉老各极其妙今监察御史句容张公孟弼得之朱需予题其后宋文与可善作墨君苏子瞻亦尝效而为之至今名于世或谓其所冩皆以意而不以形盖以意则髣髴于理不以形则非胶滞于物噫不拘于物而惟求乎理者此致知之功君子之所当务敬仲此谱其亦有志于前人者欤岂研书吮丹之所伦张公得此而珍藏之且时取适于目其所尚者有在矣岂真玩物耶用归而书其后天顺元年二月初吉朝列大夫国子祭酒兼经筵讲官长洲刘铉识【假庵集】予同年友监察御史句容张公孟弼家藏元柯丹丘竹谱一册予览而叹曰当是时也李息斋画竹似而不神赵松雪画神而不似然得神于运笔之表求似于有迹之余其丹丘乎孟弼尚寳爱之以俟能辨之者天顺元年夏东吴钱溥书于玉堂之署【寓意编】
　　抱遗道人谓丹丘生为天厯一文学士至比之东方朔司马相如或以丹丘生之遇于天厯也职列鉴别特一函史耳何取乎文学予窃疑之乃今见丹丘生竹谱于京兆尹张公孟弼所其言竹之晴叶破墨曰此法极难非积学之乆不能到又曰凡踢枝当用行书法古人能书者惟文苏二公又自以为髙彦敬赵子昂后独觧其趣以蘓文忠公之文章髙追前古而不废于此然则丹丘生之以文学称固有自哉况世传其所自着建储论招岛夷文又多为知者所称则岂画史所能尽哉而张公之寳重此谱亦岂真以其竹而已哉姑蘓刘昌谨识【同上】
　　古之画竹者多矣宋时论者独以文湖州蘓东坡为首称岂非以其得竹之理趣而不拘拘于形似者然耶前元盛时若赵松雪髙房山李蓟丘皆留意于此求其所以继文蘓之妙则为间矣其时鉴书博士柯公躅继古作其视文蘓骎骎乎可谓升其堂而入其室者呜呼一艺之微茍非有自得之妙趣卒莫能造其妙况其大者乎监察御史张公孟弼家藏博士竹谱一帙其有阙者复求太常夏公仲昭为补之夏公工冩竹自王孟端之后独歩一时其运笔虽与博士不同而潇洒清润之趣亦自可重正所谓珠聨而璧合也间以示予姑以识于后御史公尚其珍袭之天顺元年秋九月望后淮南蒋主忠书【同上】
　　元柯九思墨竹
　　文湖州画竹以浓墨为面淡墨为背东坡谓此法始于湖州柯奎章此幅颇竒人多不知其夲盖全法湖州也虞文靖云丹丘虽师湖州而坡石过之但时世所传湖州竹絶少予两见又皆小幅无坡石可验用书伯生之论以荅宗瀛聊当评语敬仲名九思号丹丘生天台人仕元文宗时为奎章阁鍳书博士颇见宠礼画有训忠之家印盖文宗题其父墓有训忠之碑故云【甫田集】
　　元柯九思晴竹
　　柯南宫晴竹一帧立竿亭亭枝叶皆疏散略无堆堕蔽翳处又不作枯木蔓草与陂麓沙砾只是行枝布叶合于生竹之数自然精采生动此非有成竹于胷中者不能也昔人论国色不借铅黛纨绮所谓西施毛嫱净洗面与天下妇人鬭羙此地位未易到也南宫题句云嵗寒有贞姿孤竹劲而直虗心足以容坚节不挠物可比君子人穷年交不易桃李花旦暮改顔色丹丘柯九思并题书法雄逸振动大得顔鲁公坐位三昧较之平日仿欧整栗者大不侔矣戊辰二月雨中对此欣欣如有霁色【六研斋二笔】
　　元朱徳润秀野轩圗
　　秀野轩者吴周景安眺览之所也番阳周公为题其顔我先公为冩而圗之复从而记之盖轩与我先垄宻迩景安乃先公之爱友非若是又孰从而得哉先公暮年每倦于此明年遂即世此絶笔也景安亦己物故景安之壻何幼澄氏时以示予拜观圗后题者多吴中秀士俛仰之间已四十余年矣诸公亦多沦没岂易得哉且夫名之著者因以徳境之胜者由乎人他日何氏子孙传示永乆亦足以侈外家之雅集矣防澄其寳藏焉予既赋之以诗又求识之于后遂书而归之永乐庚寅二月望日朱吉识【六研斋三笔】
　　朱徳润泽民为周景安徴士冩秀野轩圗苍润清逸在子久叔明之间又为作记文采斌郁字画遒丽亦颉昂鲜赵泽民为江浙提举校文行之美冠冕一时特性防重不轻狥人求是以流传有限此卷真吉光片羽也周左丞相琦为篆秀野轩三字亦极伟观题者数人悉名笔也末则其嗣君识语亦见世羙【同上】
　　元宋敏竹石
　　宋好古魏郡人元天厯中为艺文监照磨揭文安公称其疏通而知学好交而不茍合居官必尽其守临事必防以义真用世之才而尤工竹石独臻其妙尝有进于明宗者明宗语左右曰此真士大夫之笔京师之人遂取杨补之村梅故事名其竹为勅赐大夫竹予偶得宋笔遂识揭语【东里续集】
　　元王渊画十三雀
　　右元人王若水十三雀总戎郭公彦和之所藏也雀之丛鬪者三飞而欲赴者一掩映于竹间者九或见其啄或露其尾飞鸣转折曲有思致时春雨舟暗兼病目披阅数之不能得其多寡童子以豆识之方得其寔亦可谓工矣学士钱先生鉴定为若水之笔有小沈隶首诸公题咏而东海半江乆不禄其辞翰尤可惜也彦和读儒书喜圗籍其所藏葢不止此庶几慕济阳之清风而兴起者乎【程篁墩集】
　　元王渊画花鸟
　　甲戌予初释褐从娄江髙氏张复望壁间见王若水秋海棠一枝上栖白头翁二深钩浅渲真逸品也此轴艳冶中见淡致肖似处去防态骨韵兼絶工士两擅源自冨燮夏奕来不直师承黄要叔赵荣禄而已公名渊钱塘人【来禽馆集】
　　元王渊画鹰
　　若水王渊作新篁竹石石上立双鹰其雄者头有两角面如怒虎胷纹绣错可异即杜工部所咏二角鹰目如愁胡视天地也雌者则局形如雉有松鸡竹俱可狎耳万厯己未汪砢玉鉴藏并识【瑚网】
　　元唐棣画卷
