<!-- { "loadSidebar": true } -->
　　宋苏轼海外帖
　　东坡海外一帖字如五铢钱行草法相杂渇润兼出一任天行竒品也曰余在白鹤新居邓道士忽叩门时已三鼔家人尽月色如霜其后有伟人衣桄榔叶手携斗酒丰神映发如吕洞賔曰子尝真一酒乎就坐三人各饮数杯撃节髙歌合江楼下海风振水大鱼皆出袖出一书授予乃真一法耳及修飬九事末云九霞仙人李靖书既去恍然【六研斋二笔】
　　宋苏轼墨迹
　　坡公书肉丰而骨劲态浓而意淡藏巧于拙特为秀伟公诗有云守骏莫如跛盖言其所自得于书者如此此卷为北归时荅谢书予所见公遗迹独楚颂帖用笔与此相类彼似少纵而此则稳重皆可想见纯绵裹铁也今为辰玉太史收藏惜卷首脱数行属予补之公书自不容轻补特以此书极文章之妙致得展卷即一诵公全文亦大快也今世之重公文又十倍于翰墨至其悟解处或似好事家多不辨公书真赝抑又何邪末然则则字盖公名之误今装潢迹分明非笔误也【学古绪言】
　　宋苏辙帖
　　苏氏兄弟平生大节在于临死生利害而不可夺其厚于报知己勇于疾非类则歴熙丰祐圣之变如一日而后知世之以文词知二苏者末也此际文书疏凡八纸距今一百三十有四年一时风谊尤可想慕抚卷太息书而归之畨阳张氏【鹤山集】
　　宋苏辙与顺老帖
　　子由每多疾病则学道宜多忧患则学佛宜常坐党人两谪髙安多与山林有道者语知其为排遣忧患者也顺老予时拜之又吾云庵贤之然流涕而书云【石门文字禅】
　　宋苏辙荅曽君帖
　　予被召北上道出毘陵太守庐陵曽君望宏见访舟中出其所藏宋颍濵苏公帖一纸相阅盖颍濵归自岭表过庐陵与其上世司法公者帖中言温夫受知山谷移忠受知东坡司法之父兄也温夫名肃移忠名安止司法名安强父子兄弟当诸公放斥时不畏党祸礼见请益惟恐后宛然家风可想见也彼据髙享大仇视忠贤挤扼下石惟恐不力者何人哉而好贤秉义乃出于地逺位下之人于此可观世变矣东坡字刻徧海内流传至今颍濵字少见于世殆専于文而不数数于此邪颍濵尝为徽之绩溪宰亲书诗刻尚存较此亦有不侔者岂以老壮而异邪太守君能寳之三百年余将俾其后人考观世好可谓贤子孙矣岂在书法哉【程篁墩集】右颍濵先生荅司法庐陵曽君安强书一通先生归自岭表道庐陵而北司法君兄弟见之且致书求教此先生之书所为荅也书中称温夫之清髙并及移忠之禾谱温夫讳肃尝举进士不第归而读书教子不复仕司法君之父也移忠讳安止登进士第为彭泽令尝着禾谱东坡先生读而喜之司法君之兄也父兄之贤如此司法君之贤盖有自矣然而三复此书而有感焉先生见忌于时宰台谏乗风排撃逺窜瘴疠必死之乡当是时门生故吏皆畏党祸无敢进音问者而司法君廼能款接无所顾诚哉所谓贤者也世之为士者勤学好问为利禄计耳一登第则视故所业若敝屣然其习至今犹然也司法君登第且有官矣而知王氏新学之非犹欲求益于先生不贤而能如是乎即此二事可见其卓乎不可及也司法君之裔孙望宏为刑部主事寳藏此书不啻崇磬离鼎然间持以示予请识之予既感曽氏先世之多贤又喜其后裔趾美承休不坠其家声也因识而归之【何乔新椒丘文集】
　　宋苏过帖
　　斜川侍坡翁至儋耳父子相对如霜松雪竹坚劲不摇而作诗结字乃尔润丽其襮顺里方者乎【鹤山集】王子敬童稚时作字行草已超故方引纸着腕右军从后掣其笔不获乃叹曰是儿他日名当大成予观叔党行草皆蝉蜕坟尘之类笔法通亚乃翁矣惜其早世不秋庸讵不以此郎嫓子敬邪邵阳俭上人雨歇携此帖见过翛然如见父子角巾竹杖行小港榕林之下不胜清絶建炎二年三月十八日【石门文字禅】
　　宋苏过书黄山谷慈氏阁诗
　　右涪翁慈氏阁诗斜川居士苏过叔党书而翁又自题其后初翁作承天院塔记朝廷谓其幸灾谤国以崇寜二年癸未自鄂谪宜州十二月十九日发鄂渚三年甲申二月二十一日过洞庭经潭衡至永州三月游太平寺登阁而赋是诗已而寓家于永独赴贬所五六月间至宜四年乙酉九月三十日而翁竟卒至若斜川随父文忠公谪海上则元符三年庚辰五月量移廉州七月又移永州八月自廉啓行十一月至英州既更赦度岭南还明年为建中靖国元年辛巳五月至毘陵七月而文忠公殁遂营葬于汝州之郏城因家颍昌窃考斜川发濂州日翁尚在戎州五月始复官十二月自戎过江安明年三月方出峡则斜川已将至毘陵及翁谪宜过永赋诗乃后斜川南还之四年仅逾一十八月而翁又没矣不知何地相传为翁书此而翁又自题之邪闻见不广兼之老病多忘无以索知其故可愧也然濂见斜川书颇多此纸尤精采焕发却决为眞迹无疑翁诗自注晩与曽公衮同登公衮南丰人名纡曽鲁公布之子时编置永州亦三年矣【宋学士集】
　　宋黄庭坚小书尔雅
　　鲁直以平等观作攲侧字以眞实相出防戏法以磊落人书细碎事可谓三反【东坡集】
　　宋黄庭坚书践阼篇
　　绍熙甲寅闰十月十日饯范文叔于张功父南湖之上功父出此为赠云旧得其真迹藏之近以主上践阼已训释并上御府矣因省数日前入侍讲筵上语尝及此也熹谨记【朱子文集】
　　大戴礼践阼篇学者罕读东坡妙语闻所未闻山谷翰墨世共寳之可谓三絶大和彭惟孝字孝求好古嗜学谋刻之石颇疑元祐甲戌四月改元不应仲春先云绍圣窃意山谷或以仲夏书此误作春耳六一先生集古跋谓钟繇贺破关羽表当在汉廷庚子春乃作己亥闰十月唐罗池庙碑据书撰官蓄在长庆三年乃题元年立石世既盛行姑俟识者予于此亦云嘉泰辛酉四月丙午【平园集】
　　上古之文幸不泯者率非后世所可及不必壊鲁壁发汲冡而得之乃可信也丹书之辞如此武王之铭如此虽防大戴礼载之可置疑哉某乡先生傅公子骏为学者言洪范自无偏无党至归其有极三十二字皆古所传为人君之常训箕子申以告武王吴棫才老着尚书禆传以为得此说于虞仲琳少崔少崔学于傅公此三十二字与丹书三十九字一传于箕子一传于师尚父武王敬受力行之卜世卜年之永有所自矣开禧三年五月辛卯故史官陆防识于黄太史所书践阼篇后以遗庐陵彭君孝求【渭南集】
　　宋黄庭坚书范滂传
　　党祸东都最惨唐次之本朝又次之固乔皆社稷臣伏刑都市膺滂诸贤率身贯五木骈颈就僇所杀天下贤俊数千人其幸而得免如陈寔申屠蟠之流仅一二数使孟徳仲谋不生汉亦必亡唐末当举世清流尽投之浊河而国随之矣本朝党论屡兴事与汉唐同而治乱与汉唐异盖列圣至仁至明静观徐察竦夷简指富范为党魁而昭陵随悟章蔡请斵君寔晦叔棺族莘老而泰陵不听桧欲按诛赵元鎭等家族上頼思陵保全胄诬防忠定王禁道学因而废锢名胜茂陵一旦奋发雪忠定弛学禁而羣贤复用矣三百余年之间邪说终不能以胜正论小人终不得以胜君子虽更阳九百六之防适以开一马渡江之业歴丙午丁未之厄晏然享太乙临吴之福有以也夫余尝谓前世党人有刀锯之祸若本朝则烟瘴而已若前世或自系于狱或谊不独生或以齐名李杜为荣同于为善同于嫉恶同于舍生取义乌虖盛矣哉季世风俗不然随好恶而改化视胜负为向背首畔大防者有之反噬安石者有之范忠宣诸子多贤尚劝乃翁求出籍而斩颐万段恕亦不捄者皆是也此风既成窃意未必乐与范尹欧余同贬况甘与君厨俊及同死乎豫章公逺窜不悔囚宜州谯楼上犹书此传无愧于孟博矣忠定子吏部孙尚书当庆元初阖门避谤絶口不自明尤贤于忠宣之家矣彼雍容立朝进无刀锯之祸退无烟瘴之忧而不能自强于善者览卷亦有媿色【后村集】
　　山谷在宜州尝大书后汉书范滂传字径数寸笔势飘动超出翰墨迳庭意盖以悼党锢之为汉祸也后百年眞迹逸人间赵忠定得之寳寘巾箧搢绅题跋如牛腰焉【桯史】
　　宋黄庭坚书文赋
　　右山谷元丰壬戌嵗年三十八宰太和县书陆士衡文赋及半兴尽而止以遗晁仲询仲询传其孙胜之寻归庐陵士人杨仁仁以遗太和严端礼端礼将刻寘山谷旧治偕万安郭澥求跋语昔王右军距士衡属耳已重其赋书之唐太宗时独褚河南能辨右军帖眞伪爱而临其本至国朝藏蜀中季翘叟家元符间山谷自黔移戎见之谓豪劲清润天下竒书益悟古人沉着痛快之语今观此卷书法娟秀不减晋宋诸贤自足名世或乃疑山谷元祐以后每恨向来字中无笔遂谓四十年前书非其所喜殊不知前辈为学日益新而又新晩欲自成一家岂遽矜夸满假是殆痴人前不得说梦也庆元六年庚申九月甲戌【平园集】
　　宋黄庭坚书长杨赋
　　山谷书此赋三十年而曽纡公衮跋其后又五十年而东里周必大题于行在所淳熙甲辰十一月十七日【平园集】
　　宋黄庭坚书养正堂记并鲁侯帖
　　右冀州飬正堂记幷与鲁侯帖山谷为北京教授时所作年方三十有五自云比平时书札似差老劲明年调太和宰秋归江南眞积力乆词翰又非前比所谓九万里风斯下矣绍熙元年五月晦周必大观于宗人虞卿兄弟家【平园集】
　　宋黄庭坚緑茹賛眞迹
　　山谷草圣不下顚张醉素行楷弗逮也然皆自成一家法如王谢子弟不冠不袜虽流俗人盛服振衿不如也右緑茹賛疑其宜州腕力潜防时作不然何以绰约柔缓也如此【北磵集】
　　宋黄庭坚书戒石铭
　　右宋黄文节公庭坚书戒石铭有吕忠穆公颐浩题识戒石铭本蜀王孟昶所作宋太宗摘其中四句令天下郡县皆刻石寘公署之前覆以小亭长吏坐则正对之此盖髙宗绍兴二年六月复颁庭坚所书摹本于郡县命长吏刻石置坐右是时军旅之务方殷庙堂日不暇给而能用意于此可见君相急于所重而民心所以不去宋也忠穆前年九月自开府仪同三司拜少保尚书左仆射同中书门下平章事兼知枢密院事是年四月奉诏都督江淮荆浙诸军事如镇江开府七月召还此当是还朝后所题于今二百九十有五年矣当时郡县所刻石者今多不存余犹及见士大夫家所藏建康及绍兴石刻拓本此本莫究所出而忠穆九世孙大理少卿升间以见示为书其后以归之【东里集】
　　宋黄庭坚书狄梁公碑
　　昔人谓狄梁公事范文正公文之黄文节公书之为海内三絶然文篇法既俳书势亦倾侧未足絶也黄正书不足存有韵无体故也梁公复英王荐张相所称潜授五龙夹日以飞千载而后犹凛凛生色然史称王及善王方庆亦与谏复英王者柬之以梁公荐自益州拜洛州再迁秋官后以姚崇荐入相世知姚著绩开元不知其荐张至二王愈泯泯矣余故附着之【弇州山人藁】王钦佩先生谓此碑如刘阮之徒章甫爼豆盖谓涪翁不善眞书故不免反拘于规矩中无超然处也【苍润轩碑跋】
　　宋黄庭坚书墨竹赋
　　石室先生以书法画竹山谷道人乃以画竹法作书其风枝雨叶则偃蹇攲斜踈棱劲节则亭亭直上此卷为刘克荘书墨竹赋尤是当家试一展览淇园秀色在目睫间矣【弇州山人藁】
　　宋黄庭坚书摩诘诗
