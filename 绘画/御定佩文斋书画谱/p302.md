<!-- { "loadSidebar": true } -->
　　率更书皇甫府君碑比之诸帖尤为险劲是伊家兰台发源石刻在西安虽小苔剥差可诵耳皇甫君名诞仕隋死于汉王谅之难者防典殊不薄后以子无逸贵于唐始克树碑噫逝者有知能无麦秀之叹乎【弇州山人藁】
　　唐欧阳询姚恭公墓志铭
　　右隋左屯衞大将军姚辩墓志铭虞世基撰欧阳询正书志称辩精于邉事屡立大功盖老将也其官至大将军諡恭公爵亦尊矣而隋史不为立传向非率更之书后世不复知有辩此古人墟墓之文所以必托之名笔岂无意邪【金薤琳琅】
　　唐欧阳询周罗防墓志
　　右隋周罗防墓志无书人姓名而欧阳率更在大业中所书姚辩墓志元长夀碑与此碑字体正同盖率更书也往时书学博士米芾善书尤精于鉴裁亦以余言为然罗防名将隋史有传今以墓志考之罗防在陈自钟离太守迁秦郡而史不载又史云开皇中自豳州刺史转泾州母忧去职复起授豳州辽东之役征为水军总管进为上将军而墓志自豳州为水军总管进上将军然后为泾州其迁拜次第皆不同又史云拜东宫虞率而墓志为左监门率史云转右衞率而墓志为右监门武侯率史云自右武侯大将军进授上将军而墓志不载盖未尝拜此官也皆当以墓志为据【金石録】
　　唐欧阳询元夀碑
　　右隋元夀碑虞世基撰欧阳询书按隋史夀开皇中为尚书主爵侍郎而碑云主爵郎碑云从晋王伐陈时兼扬州长史授行军总管长史平陈遂为扬州总管府长史迁尚书左丞而史但云自元帅府属平陈入为左丞尔又为太常少卿时兼雍州司马史亦不载其卒赠尚书左仆射光禄大夫封博平侯而史但云赠右仆射皆其阙误史云夀在周封仪陇县侯而碑作仪龙侯今按隋书地里志有仪陇县属巴西郡而无仪龙未知孰失也【金石録】
　　唐欧阳询九成宫醴泉铭
　　右九成宫醴泉铭唐秘书监魏征撰欧阳率更书九成宫即隋仁夀宫也太宗避暑于宫中而乏水以杖琢地得水而甘因名醴泉焉【集古録】
　　贞观初欧虞褚薛以王佐才弄翰追配二王谨严痩劲欧阳絶出流落天壤间者何限独化度寺记醴泉铭最为珍玩习之者往往失其韵致但贵端庄如木偶死于活处鲜不为吏牍之归假刻误人人亦罕识真忽见此本殆未易得反复数日书以归之【北磵集】
　　长沙欧阳信本书在唐评为妙品郑樵金石畧所载凡二十三种而醴泉铭居其一铭刻于贞观六年自贞观至今七百有余岁石剥泐已久世之所传完善者多非真此本乃昆陵胡秦公武平故物神韵生动其为初刻无疑可寳蔵也【宋学士集】
　　欧阳率更书米海岳称其真到内史石刻惟醴泉铭化度寺二碑特妙化度缺其半醴泉铭文字可读者皆后人重摹此本虽有缺文乃宋搨致佳下真一等者也董其昌观于墨华阁因题【瑚网】
　　唐欧阳询化度寺邕禅师塔铭
　　唐贞观间能书者欧阳率更为最善而邕禅师塔铭又其最善者也至大戊申七月中袖此刻见过为书其后吴兴赵孟頫【郁逢庆书画题跋记】
　　吾家率更流传人间甚多邕禅师塔铭乃其絶佳者此帖临摸镌搨又其絶精盖是旧本至元庚辰二月丁亥欧阳题李宗道所藏【同上】
　　欧阳率更姜白石以为追踪钟王今观此石刻尚使人惊絶矧真迹哉因知白石之论为信然此化度寺碑盖旧本收者宜寳蔵之至元六年岁庚辰三月十六日康里巎书【同上】
　　右欧率更书化度寺邕禅师塔铭石本王鲁斋先生自言儿时见其兄以此临学时二百四十余字其兄亡后鲁斋求补为全文而姸媸自见景定庚申人日所为跋如此至咸淳己巳春又得河南范谔隆兴初跋尾云庆歴初其髙王父开府公讳雍举使闗右厯南山佛寺见断石砌下视之乃此碑称叹以为至寳既而寺僧误以为石中有寳破石求之不得弃之寺后公他日再至失石所在问之僧以实对公求得之为三断矣乃以数十缣易之以归置里第赐书阁下靖康之乱诸父取蔵之井中兵后好事者出之椎搨数十本已乃碎其石恐流散浙右者皆是物也则以是为范公家本矣今又百三十年而鲁斋六代孙文英寳蔵之如旧比今西安府学本清劲文采相悬絶矣大抵书法有轻重之势而近无石本类皆一体填凑字内筋脉举无存者余与他人言多不省今见此本乃知古人自有真也【解缙春雨集】长沙欧阳信本书在唐许为妙品郑渔仲金石畧所载凡二十三种而行于南北者惟僧邕塔铭而已二铭多所翻刻南本失于痩北本失于肥殊无精絶之本予尝于越见胡文恭公所蔵醴泉铭肥痩适均精彩焕发识者定为初刻今观此塔铭其精神絶与之类诚可寳玩也然塔铭尤信本得意书姜尧章谓胜于醴泉骎骎入于神品其亦知言哉元诸大老寘品评于其间者凡十有三人濂尚何言庸掇拾绪论而书于左方云【潜溪集】予儿时亟闻先憩庵府君称化度寺帖妙出九成宫右而未获见每以为恨今太师英国张公廷勉出所蔵旧帙乃驸马李子期家物铭叙略备其空缺处率用印识若文书家所谓盖印者帖后若赵松雪揭曼硕巎子山诸公皆有题识惟谢端所谓蔵锋王沂所谓神气深穏者最为得之周驰云石刻羽化久矣则此固二百年前物也张公博雅好文事尤重世泽其永寳之不独如李氏所识也正徳五年八月十日长沙李东阳识【懐麓堂集】
　　赵子固以欧阳率更化度醴泉为楷法第一虽不敢谓然然是率更碑中第一而化度尤精紧深合体方笔圆之妙而残缺尤甚昔年得一本仅二百余字后又致一本虽剥蚀其可读者几再倍之当是前百年物而字意小缓散不能如前本之精劲也岂搨手微劣故邪因合而识之俟明窗细展究其所以异可也【弇州山人藁】
　　唐欧阳询虞恭公碑
　　右唐欧阳询书虞恭公碑欧阳唐人楷法第一此与化度寺九成宫又欧阳书法第一三者之中此与化度又第一也石本皆在陜西近时陜西人苦于应酬日窃残毁势将不可永矣此本今江西布政使陈公为宪使时所惠予者予寳之如拱璧乐君象干爱而能教子者求遗其长子辉学书且属题识其后记予少时何尝见此盖不独予虽乡郡士莫不然也今有此者不知寳之寳之而不知学其自弃孰甚焉辉其勉之【陈循芳州集】
　　唐欧阳询房彦谦碑
　　右唐房彦谦碑彦谦龄父也在隋任司隶刺史出为泾阳县令卒官不大显而隋书立传二千余字者盖修史时龄方为宰相故也彦谦自曽祖而下三世皆封壮武侯隋唐史龄碑所书皆同独此碑作庄武未知孰是碑李百药撰欧阳询八分书在今齐州章邱县界中世颇罕传【金石録】
　　唐欧阳询杜如晦碑
　　右唐杜如晦碑虞世南撰验其字画盖欧阳询书也如晦唐伟人史家立传不应草草今以碑考之颇多异同传言如晦大业中尝以选补滏阳尉弃官去而碑言在隋起家为雍州从事及炀帝幸江都代王使君判留守事盖如晦未尝为滏阳尉而亦未尝弃官去也传言秦王为皇太子授左庶子而碑作右庶子传言为检校侍中摄吏部尚书而碑作摄侍中吏部尚书传云其祖名杲而碑所书乃名徽传云諡曰成而碑所书乃诚也盖此碑乃太宗手诏世南勒文于其石其官爵祖父名讳不宜有误皆可以正史氏之失矣【金石録】
　　唐欧阳询司空窦抗墓志
　　右唐窦抗墓志欧阳询撰并书其所歴官新旧史所书颇多阙畧盖抗在隋自岐州刺史迁冀州又迁定州又为辽东道行军总管改朔州道遂授持节幽易燕澶四州诸军事幽州总管幽州刺史而史直云自岐州转幽州总管其归唐为化道安抚大使迁光禄大夫又为左武侯大将军时以本官领同州刺史史皆不载其卒史言諡密而志作容新史言赠司徒而志作司空旧史亦为司空与志合【金石録】
　　唐欧阳询昭陵刻石文
　　右唐昭陵刻石文太宗为文徳皇后立欧阳询书其文载太宗实録今石刻已磨灭故世颇罕传【金石録】
　　唐欧阳询昭陵六马赞
　　右唐昭陵六马赞初太宗以文徳皇后之葬自为文刻石于昭陵又琢石象平生征伐所乘六马为赞刻之皆欧阳询八分书世或以为殷仲容书非是至诸降将名氏乃仲容书耳今附于卷末云【金石録】
　　唐欧阳询临帖
　　右率更临帖吾家率更兰台世有清徳其笔法精妙乃其余事岂止士人模楷后裔勉旃庶几不陨其美也【集古録】
　　唐欧阳询鄱阳帖
　　欧阳率更鄱阳帖用笔妙于起倒林夫临摹殊不失真亦翰墨中异人也系舟樊口萧散于寒溪西山之上携此书往来研味髣髴见古人同观者潘邠老仲达李文举陈元矩何斯举【山谷集】
　　唐欧阳询度尚庾亮二帖
　　右唐文馆学士兼太子率更令渤海县开国男欧阳询字信本书度尚帖余元丰官长沙获于魏泰庾亮帖壬戌岁过山阳获于钟离景伯各着半古印适合缝文曰清河图籍之印乃昔一书也究延年之化岂不有神参孔壁之遗孰云致误元祐庚午冬至萧闲外舍装赞曰渤海光怪字亦险絶真到内史行自为法庄若对越俊若跳掷后学莫窥遂起尫劣【寳晋英光集】
　　唐欧阳询梦奠帖
　　右唐银青光禄大夫太子率更令渤海郡欧阳询字信本书仲尼梦奠帖七十八字前后御府法书二小印后有绍兴小印合缝处古印甚多下跋一吉字未晓谁氏庚寅十月购于杨中斋家悦生图书亦曽入贾秋壑文府率更初学王逸少书后渐变其体笔力险劲为一时之絶人得其尺牍咸以为楷范张懐瓘云欧阳真行出于大令自羊薄已后畧无勍敌独永师恃兵精练议欲旗鼔相攻欧惟猛锐长驱永则破胆夺气法书苑亦云信本行书蝉聨起伏凝结遒耸裁萧永之柔懦拉羲献之筋髓比之诸势出于自得此本劲崄刻厉森森然若武库之戈戟向背转折浑得二王风气世之欧行第一书也辛卯二月辛未重装九日丁丑跋于严陵官舍金城郭天锡审定真迹秘玩【书画跋题记】
　　欧阳信本书清劲秀健古今一人米老云庄若对越俊若跳掷犹似未知其神奇也向在都下见劝学一帖是集贤官库物后有开元题识具全笔意与此一同但官帖是硬黄纸为异耳至元廿九年闰月望日吴兴赵孟頫【同上】
　　韦续墨薮欧阳正行书在中上品欧教作书有八诀最利初学学者观古人书必观墨迹乃见妙处此梦奠帖七十八字真人间絶无仅有希世寳也盖尝入宋御府矣赵文敏公所题考碑志是三十七八岁笔故与后来特异吾家蓄古墨迹此为最久正统八年四月六日杨士奇谨书【东里集】
　　唐欧阳询子奇帖
　　右唐银青光禄大夫文馆学士太子率更令欧阳询字信本书新序子奇帖行书见于淳熙秘阁书目御府帖也欧阳平生爱书故事度尚帖予家梦奠帖皆是故事梦奠帖暮年所书纷披老笔殆不可攀此帖精谨中岁书惜不刻石以永其传也乙酉获于广陵甲午三月命工重装于钱塘金城郭天锡祐之审定真迹秘玩【书画题跋记】
　　率更所书梦奠及子奇帖尝获观于祐之郭公山房今三十年矣俛仰畴昔为之慨然泰定乙丑十二月廿又六日巴西邓文原书【同上】
　　率更令欧阳公书法在李唐朝居褚河南薛少保右则其妙可知矣拜观新序一帖其笔力端重遒丽足为万世法程学者乌可以片楮忽诸不特此耳呉兴赵公书籖巴西邓先生手跋亦足清玩也识者寳之大梁班惟志谨书【同上】
　　唐欧阳询千文
