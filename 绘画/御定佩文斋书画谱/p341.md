<!-- { "loadSidebar": true } -->
　　京口何彦征氏所藏文公先生墨迹得观者以为至幸而题识之者互相发明殆无余蕴矣然通鉴一书上下数千百年则本春秋为万世公论而于契家事迹乃以性命之忧为说而辞之岂耳目所及不及简册欤抑彼此所施有不可同者欤大贤君子必有以处之此则学者所当讲求也诗曰鱼潜在渊或在于渚其斯之谓欤宣德三年岁次戊申秋八月望日南郡杨溥识【同上】此卷手书凡二三书如前所云一书则折简道问安者京口何彦征宝藏之以示余于戏先生片纸只字流传于世不啻拱璧之难得况此晩年之笔其所言尤后学所当矜式者邪拜观之余谨识岁月于后云宣德四年岁己酉夏四月己卯临江后学金幼孜谨识【同上】右宋朱夫子晦庵先生手书二通观其于撰述张魏公铭志与他书所载不同不免悔之至其所修通鉴纲目十年而后成然汲汲尚欲求正于人则知前贤于为文及著书二事其不敢忽如此后进之士率尔妄作者观于此可不少致其谨乎此卷今藏何彦征氏间以请予识把玩之余遂书此于末简以归之宣德四年己酉秋七月庚午后学杨荣谨识【同上】
　　宋朱熹昼寒诗卷
　　成化丙申仲夏之望集惟谦年丈廨中积雨新霁出晦翁手墨见示展读之二十过韵亮节清一洗尘俗而笔法尤遒劲端重目所罕覩所惜者其先有元人跋十八家惟谦尊人贞孝先生恶之悉为屏去犹存倪元鎭一絶盖髙其品耳虽然世不乏人而严于取亦足以见贞孝先生之正大眞足以继晦翁之芳躅矣把玩不忍置因识其末翰林编修吴釴志【瑚网】
　　观晦翁书笔势迅疾曽无意于求工而防画波磔无一不合书家矩矱岂所谓动容周旋中礼者邪翁书自言初学魏武为蔡端明所诮曰余学鲁公乃唐忠臣公所学汉奸相也及考魏武本传云汉世安平崔瑗与子寔农张芝与弟昶并善草书而操亚之则魏武之善书信不诬矣今此诗帖眞有汉魏风骨视唐宋以下自别展卷再三不胜慨恤吴下王世贞题【弇州山人稾】
　　宋朱熹书城南诗
　　朱子与南轩先生友善此城南二十咏和南轩而作者穆闻之先工部君言在元吾乡尚书于公文传尝尹婺源婺源朱子阙里也公得此于其五世孙光后秩满归常熟钱伯广者爱之公辍以赠伯广乃搆城南斋因以城南自号金华黄文献公为记伯广没卷为乡友虞子贤所得子贤复构轩二十楹各顔其诗于上兵变后卷流落不知所在穆近于致政侍郎阳羡沈公家见之不觉大喜卷后有于公跋杨廉夫复为子贤补书南轩原倡最后子渊一跋与先君之语正合渊字资深尚书公孙也【寓意编】
　　晦庵先生潜心圣贤之学探索至道其于词章字画盖有不暇留意者今观先生自书所和张宣公城南杂咏二十首其词浑厚和平有盛唐风致其字如孤松老柏晋宋间以书名家者未易及也是虽大贤多能所到其所以然者亦本于心耳先生之学以正心为本夫诗心声也字心画也心得所养则发之于诗形之于字卓乎絶俗岂世之惫精疲神以学诗学字者所可髣髴哉善学先生者咏其心声玩其心画则放心自复鄙吝自消固可得其心法于词句防画之表矣方伯沈公时旸得此卷宝之不啻悬藜照乗之珍间出示余拜观之余肃然起敬谨识其后而归之【椒丘文集】
　　宋朱熹小行书卷
　　世但知晦翁扁书作松枯石老以取苍劲不知其草草狎书乃天眞秀异若此盖由沉浸于禊帖中得眞神而偶然出之若稍加意即是李广第二番射石矣【恬致堂集】
　　宋陆游与曽原伯帖
　　余大父著作为京敎考浙漕试明年考省试吕成公卷子皆出本房放翁与曽原伯帖云主司刘某天下伟人也故足以得之家藏大父与成公往还眞迹大父则云上覆伯恭兄成公则云拜覆著作丈时犹未呼座主作先生也成公父仓部娶茶山女原伯茶山长子名逢官至大理卿仲躬次也名逮官至侍从皆成公母舅放翁学于茶山喜成公得荐书贺原伯如此余为仪真掾原伯孙黯字温伯为扬子宰出此帖于县斋余曰君收放翁帖千百纸此幅关我家门户盖辍以见惠温伯不与后与温伯同朝求之复不与晩使江左与温伯书曰初见帖时余才三十今遂六十君且八十不得帖死有遗恨温伯亦怆然缄帖饷余帖内云叔迟者茶山季子也名迅乐道者温伯父也名槃温伯擢第人物髙雅词翰精丽有晋唐风韵放翁常举自代今挂冠居越上初茶山深于禅学厚勤杲二公故叔迟入山访杲茶山有诗哭勤前辈不独笃于师友其于物外髙人亦极其惓惓今士大夫不复然矣【后邨集】
　　宋陆游帖
　　镜湖一曲皆翁吟啸提封翁所自有非若贺秘监请而有也遂与山僧巷友争渔樵席翰墨淋漓人争得之是三帖遂为勤上人所藏【北磵集】
　　宋陆游手简二帖
　　放翁以诗名重天下受知周益公范文穆为中兴大家尝读其劒南集爱不忍去手思见其人而不可得今得观此二帖恍然如侍左右何其幸哉然放翁在当时不以书名而遒严若此真所谓人品既髙下笔自不同者也二帖一与仲信议婚一为明远题卿禅师遗墨放翁到今不为久远而此三人者皆不可知昔蔡明远鄱阳一卒尔以鲁公之书而传仲信既与翁结婚而禅师遗墨有见晩之恨则二公要皆非寻常流辈人矣而余皆不知之鄙浅可叹此卷既归墨林墨林博雅好古而蓄书极冨必能考以补余之不逮也嘉靖戊子仲冬念日后学文彭谨题【续书画题跋记】
　　宋卓景福临淳化集帖
　　自蔡公僊去里中书学遂絶近岁二陈出焉崇清宜大字愈大愈奇复斋字可至二三尺而小楷行草端劲秀丽在崇清上寸纸流落人争宝藏至今后生辈结字运笔十人中九作复斋体然复斋本学欧后谓余曰少时寔师九成宫记今五六十矣当向上作工夫岂必尚寄率更篱下邪所跋卓君临淳化集帖凡一百十有五字老气森严殆欲埽去欧虞褚薛而自为一家者卓君盖其中表亲授笔法今亦以能书名闻之奕家子弟必髙师一着岂惟奕哉逸少卫夫人弟子也突过其师大令逸少子也与父齐名卓君勉旃复斋可作必有咄咄逼人之叹矣【后邨集】
　　宋魏了翁与杜范李心传手札
　　了翁在理宗朝与眞德秀齐名皆深于理学以直道不为时宰所容杜李二公亦皆一时名臣则其手札为世所重非但以其字画之工以其贤也按理宗嘉熙二年以李心传为秘书少监史馆修撰心传有史才通故实弟道传尤明河洛之学性传位至同知枢密院事淳熙五年以杜范为右丞相兼枢密使范抗言时政无有所隐初为殿中侍御史劾奏郑清之李鸣复其后不肯与鸣复共政卒辟位去其为人如此【震泽集】
　　宋眞德秀与王周卿手简
　　周卿讳德文吾乡王氏之先也仕宋虽不甚显然其学实出于其曽伯祖信伯先生帖中所谓先著作是也故西山真先生也特与之游他如魏参政了翁游丞相似杜丞相范王待制遂亦尝举荐陵阳李侍郎心传因谓其所交皆天下正人然则此帖岂非其一左证也哉惟颙其善藏之吴寛谨题【匏翁家藏集】
　　西山先生书似草草作谛观之乃非草草者虽不全用晋人笔法而亦不出于法之外岂胸次髙故落笔便自不同邪然南渡诸公如魏鹤山李心传兄弟书亦往往相似岂亦习尚然邪盖苏黄笔法至是又一变云【震泽集】
　　宋杨简手书孔壁孝经
　　司马文正公平生未尝草书虽造次颠沛间一防一画必如法度观其书者即知公之为人慈湖先生杨公道德学问追嫓前修而于翰墨尤极严谨嘉定初获侍公于着廷见其酬答四方书问无一字作行狎体盖其斋庄中正表里惟一故形于心画亦絶类文正公而清劲过之傅君侹所藏孔壁孝经又其得意书也呜呼先生不可作矣学者即此而观之犹足以窥大贤气象而知立德之本云【西山集】
　　宋张即之书老柏行
　　温夫特善大书扁额字如作小楷不烦布置而清劲絶人余屡见所书楞严道德经虽甚纤小皆得笔兴此卷老柏行规格絶类但此卷中策掠进止转折间殊不自遂岂温夫书时因笔墨未惬自加补缉哉彦晖善书者必有定见矣【方洲集】
　　宋张即之大字
　　即之作大字如写小楷而笔意兼行转折作止之态如老生作礼虽骨格强硬而意度调熟见之者自当叹重此卷三字尤为卓絶非常所见【方洲集】
　　宋张即之墨迹
　　昔人谓八音与政通而文章以时髙下岂惟文章哉字画亦然故因时可以知书因书可以验时有不可逃者张即之生宋南渡后书名在当时甚盛此所书杜诗已不完开化徐敦夫得以示余盖书之变至此已极当时所以重之则世变亦可知矣夫即之欲自成家故其书法如此若以虞道园之说断之则亦太甚矣乎【匏翁家藏集】
　　宋张即之书进学解
　　右宋张即之书韩文公进学解即之字温夫别号樗寮叅政孝伯之子仕终太子太傅直秘阁歴阳县开国男其书当时所重完顔有国时每重购其迹史称即之博学有义行而袁文清师友渊源録亦言即之修洁喜校书经史皆手定善本语乾道淳熙事先后不异史官书蔽其名按皇宋书録即之安国之后甚能传其家学安国名孝祥仕终显谟阁学士所谓于湖先生孝伯之兄即之之伯父也其书师顔鲁公尝为髙宗所称即之稍变而刻急遂自名家然安国仅年三十有八而即之八十余咸淳间犹存故世知有樗寮书而于湖书鲜称之者此书无嵗月可考而老笔健劲大类安国所书卢坦河南尉碑岂所谓传其家学者邪周诰商盘下缺一字寔徽宗御名韩文商本作殷岂亦以讳避就邪故浙江叅政昆山张公敬之旧藏此册公卒无子圗书散失从孙比部员外允清以重直购之允清所谓惓惓于此岂直字画之妙而已后之子孙尚知所宝哉【甫田集】
　　宋张即之正书金刚经
　　昔吴关外门有驻节字大可二尺许古雅遒劲极得大书之体余少时见而爱之先主事都水公曰此张即之笔也复于一统志和州下载即之特善大书以是知先君盖有所见云若细书则未之闻也兹偶见此经大不过指尤俊健不凡乃知樗寮不独善大书已也书史防要记樗寮歴阳人歴阳隶和州即今含山明隆庆庚午春三月吴下陈鎏识【书画题跋记】
　　宋张即之书莲华经
　　四明有宋刻张即之妙法莲华经一袠其木今不识为何材中虽有蛀孔字皆坚致如石似有物诃禁之者歴世灵显不可一二举余宦四明得廿余袠往岁佛屋灾像经皆灰余惊痛不已火后拨燎烬乃得二三袠完者周缘焦糜字幸无损岂比地天龙未习瓌宝既取诸有余而又不忍尽邪乃为装褙成帖以存数百年之遗樗寮昔人斥为恶札今详其笔意亦非有心为怪惟象其胸怀元与俗情相违逆不知有匀圎之可喜峭挺之可骇耳自开天以来千奇万异日新不已何独字法不得任情哉【墨林快事】
　　宋文天祥手帖
　　予尝见文山公与黄伯正手帖云贑州大姓起义旅相从者如欧阳冠侯等凡二十三家史多不载其名今莫可考矣宁都陈蒲塘父子亦二十三家之一乃因从子景茂请铭于公答书仅存而其氏名因借以弗泯不亦幸哉观公兴言夙昔为之哽涕之言则其有感于蒲塘者深矣【宋学士集】
　　宋文天祥遗墨
