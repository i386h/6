<!-- { "loadSidebar": true } -->
　　周文矩士女
　　山隂图
　　歩辇图
　　春郊牧马图
　　晴峦萧寺
　　北天王像
　　无李论
　　李成松石
　　秋山萧寺图
　　郭忠恕越王宫殿图
　　蔡君谟荔枝图
　　清明上河图
　　翟院深临摹李成山水
　　李嵩服田图
　　汉髙祖宴丰沛图
　　九歌图
　　梦游瀛山图
　　丝纶图
　　夏圭钱塘观潮图
　　覆局图
　　春社图
　　石勒问道图
　　李唐牛
　　巨然刘道士画
　　辋川图
　　衮尘马图
　　宋人画花竹翎毛
　　牧羊图
　　七夕图
　　摹本地狱变相
　　九主图
　　九都图
　　七才子入关图
　　题画卷
　　古画图
　　书裙图
　　记石田先生画










　　钦定四库全书
　　御定佩文斋书画谱卷九十
　　画辨证
　　武梁祠堂画像
　　武梁祠堂画像为石六其五则横分为二梁髙行蔺相如二段又广于他石所画者古帝王忠臣义士孝子贤妇各以小字识其旁有为之赞文者其事则史记两汉列女传诸书合百六十有二人有标题者八十七人其十一人磨灭不可辨又有鸟兽草木车葢噐皿屋宇之属甚众水经云金乡有司隶校尉鲁恭冡冡前有石祠自书契以来忠臣孝子贞妇孔子及七十二弟子形像皆刻之四壁今此碑无阙里圣贤知其非鲁君石祠中物也又云钜野有荆州刺史李刚墓其石室三间四壁雕刻为君臣官属龙鳞凤之文飞禽走兽之像今此碑不画四灵又知其非李刚石壁也赵徳甫虽云尝得鲁君石室所刻而题其所藏碑则云武氏石室画像其
　　説云武氏有数墓在济之任城墓前有石室四壁刻古圣贤像赵君东人当知其实而不能辨此画为武氏谁人冡前者金乡钜野皆隶山阳与任城接境必是东州阡垄当时竞有此制余案任城有从事掾武梁碑以威宗元嘉元年立其辞云孝子仲章季章季立孝孙子侨躬脩子道竭家所有选择名石南山之阳擢取妙好色无斑黄前设坛墠后建祠堂良匠卫改雕文刻画罗列成行摅骋技巧委蛇有章似是谓此画也故予以武梁祠堂画像名之帝王世纪称上古圣人牛首蛇身之类亦犹孔子四十九表所谓脊虎掌世之言相者有犀形鹤形之比也俗儒作图谱遂有真为异类之状者此碑所画伏戏自要以下皆蛇然亦非也【隶释】
　　毛诗北风图
　　魏髙贵乡公画隋朝官本梁太清作谢稚画【贞观公私画史】
　　曹弗兴兵符图
　　曹弗兴古称善画作人物衣纹皴皱画家谓曹衣出水呉带当风宣和内府刻意捜访不过兵符图一本余尝见于钱塘人家止有绍兴题印笔意神采疑是唐末宋初人所为也【画鉴】
　　醉僧图
　　醉僧图唐説本出张僧繇以为戏僧图又谓顾长康尝以所见于寺而寓之图以发嗢噱今考张舜賔李嗣真朱景画者皆无此事不知其説果何据刘餗又谓阎立本添冠巾为道士此自为醉道士图非此谓也【广川画跋】
　　醉道士图
　　范蜀公谓此本醉僧图阎立本加冠巾黄往道谓是顾凯之醉客图或疑其説谓蜀公得其传记往道以世所传便谓然今考于画记等诸书长康惟有西园图世犹有传摹得者与此异甚刘餗则谓阎令别作醉道图而醉僧图亦自见于世之二説者非也然衣服冠栉尊器皆晋隋间所尚疑亦当时人所为【广川画跋】
　　卫协画
　　卫协晋人也专名画记品第在顾生之上世不多见其迹画谱所传髙士图刺虎图余并见之乃唐末五代人所为耳真迹不可见矣或云图是支仲元作【画鉴】
　　梁元帝职贡图
　　梁元帝职贡图一卷自且末中天竺师子北天竺渇槃陀武兴番髙昌及建平蜑临江蛮凡九国前图使者形状后列其土俗贡献嵗月而各国咸如之绢素剥蚀几若不可触古诚古矣然犹有可辨者据梁元帝即萧绎其字世诚武帝第七子也梁书称其任荆日画番客入朝图名画记遂因其説亦云画职贡图并序外国贡事又据裴孝源公私画録所载梁元帝画六卷并有题印而无职贡图又云职贡图三卷江僧宝画乃隋朝官本上有陈梁年号后来议者谓裴贞观中人官为中书舎人距绎时尚未逺其言当可徴洛阳任子羔一祖裴説而駮史氏之妄逾数百言则此图已不能定于何人所作矣况绎以湘东王镇江陵与岳阳王詧互相攻战曽无寕日詧遂降魏魏遣柱国于谨取江陵绎焚古今图书十四万卷叹曰文武之道今夕尽矣绎寻遇害窃计其时绎亦何暇娯情于绘画之事脱诚有之亦与十四万卷同归灰烬矣恶能至于今日哉此濓之所未喻也又据李龙眠手帖云梁职贡图首卤而终蜑凡三十余国而所谓三十余国又不与史合自晋氏渡江南北分统卤岂能越海而来贡邪嗜古之家又谓此图唯傅正字钦父所藏者为真首河南而终狼牙修凡二十二国其国与龙眠所言又有同异且似疑龙眠首卤之説而易为鲁鲁乃伯禽之裔东表元侯之国四夷之中亦岂有所谓鲁邪今以此卷较之传本又絶不同均号职贡图而乃复参差如此此又濓之所未喻也又据此卷题曰梁元帝画每段所写土俗贡献之事则云陶学士书岂绎画此时特留余地而候陶之书邪此又姑置之陶自跋其后初书广顺三年云云中间字多糜烂不可属读后复书云夏五月二十九日汴上两中书北海陶谷时具位珥貂三载也据陶名谷字秀实邠之新平郡人邠即豳也古在雍州之域汉属安定北地郡汉置新平郡今易北地为北海亦当有其説邪陶起家校书郎在周为翰林学士入宋歴礼刑户部三尚书迁承防年六十八卒赠右仆射陶尝自言头骨当珥貂因人笑之自悔不复言况在翰林日初不珥貂安肯自书以衒人邪陶博学善记以辞翰擅一世今所书字形体窘束絶无俊逸之气颇类书经手所为观其书佛作仏壻作聓葢未能猝变者此又濓之所未喻也然其画意浑璞而无世俗纎陋之态固不得为真梁物要亦为宋代名笔所作世之粗工涂青抹红以欺人者见之必循墙而避矣【宋学士集】
　　盘线图
　　右盘线图唐王叡叙而传之以为唐诸王之遗迹然予顷于呉中见刘季孙景文家有此画一卷古题云宋武帝东征刘毅道庐山隐士宗炳献一笔画一百事帝赐以犀柄麈尾与此本大同小异所画物像存者亦五十余种匠意简古笔势若出一手然后知是画非唐人能为王叡以为唐诸王画误矣【东观余论】
　　三天女
　　薛绍彭家三天女谓之顾恺之实唐初画【米芾画史】
　　文防图
　　文防图世传阎令画然图中有奚官捧笏囊者予初疑之以为唐史载张九龄体弱有醖借故事公卿皆搢笏于带而后乗马张独使人持之因设笏囊自九龄始阎令之没距九龄作相凡六十年不当此画已作笏囊也然予按梁职仪云八坐尚书以紫裹手版通志云令録仆射尚书手版皮纸裹之梁中世以来惟八坐执笏者以紫囊之段成式酉阳误中尝引此以为不始于陈希烈则笏囊自萧梁以来有之不特从九龄始也阎令之画笏囊葢无足怪崇寕乙酉嵗三月十二日手摹此图因书卷末【东观余论】
　　道徳经出相
　　道徳经一卷出相不知何人画绢本字大小不匀真禇遂良书在范相尧夫家与冯京当世家西升经不同虽有裴度柳公权跋非阎令画禇笔唐人自不鉴尔【米芾画史】
　　种图
　　苏氏种图絶画故事蜀人多作此等画工甚非阎立本笔立本画皆着色而细销银作月色布地今人收得便谓之李将军思训皆非也江南李主多有之以内合同印集贤院印印之葢收逺物或是珍贡【米芾画史】
　　王维画
　　张修字诚之少卿家有辟支佛下画王维仙桃巾黄服合掌顶礼乃是自写真与世所传关中十大弟子真法相似是真笔世俗以蜀中画骡纲图劒门关图为王维甚众又多以江南人所画雪图命为王维但见笔清秀者即命之如苏之纯家所收魏武读碑图一同今在余家长安李氏雪图与孙载道字积中家画图一同命之为王维也其他贵族家不可胜数谅非如是之众也【米芾画史】
　　山居图
　　右丞画一帧宋徽庙御题左方笔势飘举捡宣和画谱此为山居图察其图中松鍼石脉无宋以后人法定为摩诘无疑向相传为大李将军而拈出为辋川者自余始【画禅室随笔】
　　呉道子画
　　尝见呉道子画荧惑像烈炎中神像威猛笔意超动使人骇然上有金章宗题印秘在内府又见善神二防摩利支天像帝释像木纹天尊像及行道观音托塔天王毘沙门神等像行笔甚细恐其弟子辈所为耳【画鉴】
　　呉道子摹顾恺之画
　　顾恺之画如春蚕吐丝初见甚平易且形似时或有失细视之六法兼备有不可以语言文字形容者曽见初平起石图夏禹治水图洛神赋小身天王其笔意如春云浮空流水行地皆出自然傅染人物容貌以浓色防加缀不求晕饰唐呉道早年尝摹恺之画位置笔意大能髣髴宣和绍兴便题作真迹览者不可不察也【画鉴】
　　呉生画驴
　　范鲁公旧藏横幅画首末缺烂中图羣驴跋者皆曰呉生客疑韦偃以此得名余谓此图全于生意固是名手若必曰某所为某所为则余不能知也唐人説呉生尝画驴于僧壁夜起蹋踤其用具然呉生尝优为之矣【广川画防】
　　卢棱伽过海罗汉图
　　卢棱伽者呉道之弟子也道画格多种称难鉴定故气格笔力卢棱伽悉让其师而面相衣纹精细过之至佛像经变尤其所长前元司进徳用家藏罗汉二卷周密公谨并载云烟过眼録中真希世之宝也予好古成癖不惜破产以求唐宋书画然亦有天幸时致一二名卷近获卢生过海罗汉乃是白麻纸真迹画品在呉道下李公麟之上不甚难辨后世品题者因见渊源类呉遂题为呉笔又见描写似李改题为李笔而好竒之廖俊不谈六法过信三印至题为周昉手笔此皆臆度之言展阅再三见其意度简古笔法圜成一一出自卢生而行间司子印识文与公谨文合特定为棱伽所作无疑【清河书画舫】
　　周景元白描过海罗汉图卷见严嵩籍中后归武陵髙深甫家不腆定为卢棱伽画者是也文休承严氏书画记列之宋人无名氏葢误【同上】
　　呉淮画龙
　　霸史韩熙载尝有持画求售为邻人所得翌日鬻于釜中水势浪涌云蒸沸郁有二物若獭状穿屋而出验之则呉淮所画龙也今画録自为呉怀而前秘阁所上帐目误矣今御府所出乃作呉淮相传失也当为呉淮葢画録承缪并失其名故宜以熙载所记为证【广川画跋】
　　张萱画
　　张萱工仕女人物尤长于婴儿不在周昉之右平生凡见十许本皆合作画妇人以朱晕耳根以此为别览者不可不知也【画鉴】
　　朋甲图
　　孙祖仁出古图人物衣冠作唐士服为举子者七十八人列二队立若相嘲竞指呼纷纭祖仁曰此旧无名但呼措大出队余曰此殆昔朋甲图也唐之士子中世最盛各立朋甲相为敌国至有东西甲东呼西为茫茫队言无所知也开成后又有遇韦罗甲汪巳甲又有四凶甲芳林十哲至此儒道衰矣是图之设得无患此邪【广川画跋】
　　留图
　　秘阁收丁晋公籍入画曰摘图余视之此古留图也唐人尝图于刺史治事以戒多取故也昔苏琼为清河守赵隶送一琼受之置于防事梁上有贡新果者至门知犹在而去昔人为此图者将疾贪墨掊刻之政以着世戒者也【广川画跋】
　　陆羽茶图
