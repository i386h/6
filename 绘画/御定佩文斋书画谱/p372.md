<!-- { "loadSidebar": true } -->
　　宋汤正仲墨梅
　　墨梅诗自陈简斋以来类以白黒相形逮其末流几若禅家五位正偏圗颂矣故汤君始出新意为倒晕素质以反之而伯谟因有冰雪生靣之句也然白黒未分时一句毕竟未曽道着诗社髙人试各为下一转语看汤君自云得其舅氏杨补之遗法其小异处则又有所受也观其醖借敷腴诚有青出于蓝者特未知其豪爽超拔之韵视牢之为何如尔病眼眵昬不能论覈故愿与诸君评之戊午三月病起戏书【朱子文集】
　　宋马逺三敎圗
　　江文忠公賛马逺三敎圗有坐地立地笑倒在地之语世传以嗢噱今观此画瞿昙氏前行曳踵却顾而吾夫子与柱下史比肩趋其后若犹有逺余意惜世无江公为作賛也防定元年八月二十义六日金华黄溍书【瑚网】
　　宋马逺画潇湘八景
　　潇湘八景圗始自宋文臣宋廸南渡后诸名手更相髣髴此卷乃宋淳熙间院工马逺所作观其笔意清旷烟波浩使人有怀楚之思【朱徳润存复齐集】
　　宋马逺画水卷
　　右马逺画十二幅状态各不同而江水尤竒絶出笔墨蹊迳之外眞活水也予不识画格直以书法断之长沙李东阳【六研斋三笔】
　　马逺不以画水名观此十二幅曲尽水态可谓多能者矣全卿家江湖间盖眞知水者宜其有取于此戊申十月晦日吴寛在海月庵题【同上】
　　山林楼观人物花木鸟兽虫鱼皆有定形独水之变不一画者每难之故东坡以为尽水之变惟蜀两孙两孙死其法中絶今观逺所画水纡余平逺盘廻澄深汹涌激撞输泻跳跃风之涟漪月之潋日之洞皆超然有咫尺千里之势所谓尽水之变岂独两孙哉戊申岁长至后十日王鏊题【同上】
　　马河中逺画水逺不以水名而所画曲尽其情状吾不知于吴道子李思训孙知微若何然自昆仑西来至弱羽之沼中间变态非一无复遗致矣画凡十二帧帧各有题字如云生沧海层波叠浪之类虽极柔媚而有韵下书赐两府三字其印章有杨娃语长辈云杨娃者皇后妹也以艺文供奉内庭凡逺画进御及颁赐贵戚皆命杨妹子题署云然不能举其代及徧考画记稗史俱无之独往往于逺他画见杨迹如一按逺在光宁朝后先待诏艺院最后宁宗后杨氏承恩握内政所谓杨娃者岂即其妹邪又后兄石谷俱以节钺领宫观位至太师时称大两府二两府则所谓赐大两府者疑即石也此卷初藏陆太宰全卿家李文正吴文定王文恪俱有跋而不能详其事聊记以备再考【弇州山人藁】
　　题画后考陶九成书史防要杨娃者果宁宗恭圣皇后妹也书法类宁宗凡御府马逺画多命之题所谓大两府者果杨石也因记于后【同上】
　　宋马逺柳塘聚禽圗
　　柳塘水漫羣鸟翔集咫尺中似来亲人晋简文帝云防心处不在逺其言妙矣【匏翁家藏集】
　　宋马逺画卷
　　古人作画多尚细润唐至北宋皆然自逺与夏圭始肆意水墨彼笔粗皴不复师古而画灋几废今人赏识者少故马夏得见重于世使其多阅古画则二子之笔不得而前矣【寓意编】
　　宋马逺山月弹琴圗
　　马河中画笔意殊楚楚秀骨天发不堕蹊迳所小恨者若孙防礼之于书耳此圗一道人焚香鼓琴于山月清泉间尤自超絶孔炎王孙走使二千里索余题鉴余方清斋谢客拈笔为作数语试于夹池读之此琴或能与众山皆响也【弇州续藁】
　　宋马逺鹤荒山水圗
　　评画者谓逺画多剰水残山不过南渡偏安风景耳又世称马一角乃此独大幅淋漓满志瀑布从天而下洄旋曲涧波涛汹涌水纹作孙位笔灋亭台竹树间幽人掀髥吟眺山半立鹤昂然者所云鹤荒也崇祯丁丑为黄越石持来余以仇英南极呈祥圗及宋板国策一部易之汪砢玉识【瑚网】
　　宋马麟蛱蝶圗
　　右蝶戏长春圗乃院人马逺子名麟者所画羙人扑头蝶笔势圎劲意非李伯时不能到二画皆絶品也旧时曽落宫掖故其间有上兄永阳郡王及杨妹子之字妹子纵能工书作画未必能及此题者专指祐陵以为言则恐不然也【宋学士集】
　　宋马麟髙山流水圗
　　人谓马麟之画不逮父犹夏森之于珪也逺爱其子多于已画上题作马麟此幅则为麟自欵作抚琴者于髙山流水间一松横偃如虬龙盘龙笔意髙古奚必借重阿翁延誉邪【瑚网】
　　宋夏珪长江万里圗
　　宋宁宗朝画院待诏夏珪山水师李唐用墨如傅粉今观长江万里圗往往泼墨纵笔浓淡醖酿出于自然真竒笔也夫大江发源于岷山而珪画泉流回互跳珠喷雪可骇可愕至于滥觞之后直下一泻舟楫纵横旅店隐见渡口渔舠林边雅防烟峦云树戌楼城郭无不极其精妙所谓李唐以下无出其右者非邪唐宋以来君臣俱游心艺文皆有画院以延揽名士良工宋之马夏南渡称首若禹玉者其可多得长幅如此卷又可多得哉览阅旣毕为题其后至于弧矢四方曽经风波江涛之险者又余素所习见不觉其身之飘然于三峡间云尔翰林承防王汝玉【瑚网】
　　此卷长江万里圗为今大参张夏山先生所藏予尝于京口见米元章澄心堂纸一卷笔势竒怪有意外象家居时吴人持至一卷夏珪墨气古劲可爱此卷则规模郭熙而平逺清润有不尽之趣宋室倚长江为汤池故当时画手多喜为之乃相与为之浩叹夏山字用载家金华山下景物絶胜而宦囊半贮此物将所谓行住坐卧不离这个邪复相与为之大笑是岁嘉靖甲午八月吉观于江西布政司之紫薇楼下遂书云间陆深【同上】予尝见李伯时长江圗于陈太仆子有家笔法精絶及观此卷廼宣和御府所收小玺具在定为北宋以前名手非马夏等所能比肩后有吾乡陆文裕题跋书灋秀整足与画为二絶殊可宝也己未秋后五日董其昌【同上】
　　宋夏珪山水卷
　　观夏珪此画苍洁旷迥令人舍形而恱影但两接处墨与纸俱不交必有遗矣惜哉云防蛟龙支股必间断亦在意防而已【徐文长集】
　　宋夏珪钱塘观潮圗
　　此幅画钱塘江观潮乍见之即定为阎次平及谛视始得细款于树梢则夏珪也又复展之于石角中亦注夏圭名意禹玉自爱不欲以姓名借客者与然次平之去夏珪亦不盈咫尺矣丁酉秋九廿一日龙游舟中书宰【瑚网】
　　宋夏珪画卷
　　画家长幅难于深逺褊幅难于深髙此卷上下互见前后相照髙低逺近深浅小大隐显纡直夷险静躁各得其宜类不失一而意趣之妙能使观者神游眞所谓竒作予平生仅见二卷一近为海盐某家物一故在温州致仕都阃陈彦章所意景皆不如此卷而笔墨似尤老烂但少观老忆不复亲切汝辉尚珍藏之【方洲集】
　　宋梁楷羲之观鵞圗
　　染楷东平相义之后善画人物神学于贾师古宋宁宗时为画院待诏赐以金带不受挂于院中而去君子许有髙人之风或者但知笔势遵劲为良画师且又谓其师灋李公麟皆误矣【宋学士集】
　　宋梁楷叅禅圗
　　圗中苾刍为宰官说灋大有态苐未见的然为梁楷笔攷栾城公集亦不见此三偈结灋秀逸潇洒缝篆乃柯奎章家物印文眉山苏氏云云恐苏后人收藏私识耳伯起多米顚伎俩强标之曰梁楷画同叔书欲博余新集两部而休承复依违其间但令佳足矣何必眞同叔梁楷哉【弇州续藁】
　　宋梁楷说劒圗
　　按说劒为秦人薛烛对越王允常说所铸五劒而取纯钩湛卢为独良者也越防欧冶子作之盖因破赤堇之山而出锡涸若耶之溪而出铜合二物于水火之齐五精之陶用隂阳之候取刚软之和而后成焉者也劒器古所以防检非常备威仪故君子之国其人衣冠带劒然庄子因赵文王喜劒而规之其所说又出乎劒器之外则君子之所尚抑又可知矣此圗本出宋梁楷其危然肃者越王也坐而伛恭而详者薛烛也侍王而耸听佩劒而肃然者以礼承君者也曼胡之缨短后之衣逺在堂阶彪立虎视者侍衞之力也其规画布列如是而神气不足以充之识者一见知其摸本鳯林吴氏宗伯藏此因识其详云【徐献忠长谷集】
　　宋赵弁雪圗
　　赵弁祖文往至临安诸公贵人爱之凡秘书省及新作政府所画照壁多出其手迄今固存观此雪圗风度可想十六弟竒字祖頴绍兴中屡为监司王初寮之壻文采似氷清安静有家灋盖其祖吏部郎讳偁东郡人元丰末知登州民宜其政元祐末以河北转运使权中山府两得苏文忠公为代故祖文祖颖字画亦皆慕蔺云嘉防壬戌三月甲子庐陵户掾赵公括仲肃以示周某为题卷末【平园集】
　　宋陈容画二龙
　　右二龙陈所翁自题云六合县斋所作也士君子受民社之寄岂以弄戏翰墨为能事哉其必有托兴者矣吾闻君子之治乎斯民也作而新之如震斯惊时而化之如泽斯溥于以致雷雨满盈之功于以成天地变化之造是故勇以发至仁之心诚以通至神之迹则善体物者矣欲观龙之所以为龙陈侯之所以妙试以此求之也乎【道困学古録】
　　宋陈容画龙
　　所翁画龙虽近出眞者世不多有其灋当欲画时游戏取人缣素用墨澜泼有及有不及乗快隐隐数笔龙藏其中矣冯陵傲兀恍忽变灭盖君自以寄意为乐龙成傍附题述辞翰散朗与画相入眞竒物也世人见其易就辄亦造次拟为之不满一笑此卷微澜细霭弥漫通幅前冲后拥略具鳞鬛防染精致殆非一时信手之作姚氏谨藏之【戴表元剡源集】
　　宋赵孟坚水墨双钩水仙长卷
　　吾自少好画水仙日数十纸皆不能臻其极盖业有专工而吾意所寓辄欲写其似若水仙树石以至人物马牛虫鱼肖翘之类欲尽得其妙岂可得哉今观吾宗子固所作墨花于纷披侧塞中各就条理亦一难也虽我亦自谓不能过之子昂【瑚网】
　　宋赵孟坚画兰蕙
　　吾友赵子固以诸王孙负晋宋间标韵少游戏翰墨爱作蕙兰酒边花下率以笔研自随人求画与无靳色往往得之易求之多人亦未之宝也晚年歩骤逃禅工梅竹咄咄逼眞予自江右归颇悟逃禅笔意将与之是正而子固死矣乡人云子固近日声价顿伟片纸可直百千予未敢谓信一日鬻书者携数纸来少室果印所闻岂人情不贵于所有而贵于所无邪皇甫君歩骤子固者也出子固论画眞迹一卷及其所自作蕙兰跃然而观感慨系之吁子固不可作矣髣髴子固者斯可矣皇甫君其勉之咸淳丁卯五月晦日隆礼书于春咏堂【铁网瑚】
　　宋赵孟坚墨兰
　　前辈作画意在笔墨蹊径之外以故无尘俗气观赵子固墨兰宛然如坐我于湘潭澧浦间也而诸公所题皆有楚骚风致书画两絶矣【李杰石城山房藁】
　　宋赵孟坚水仙兰石圗
　　赵彞斋为宋宗室画名在前元虽不若松雪翁之盛然胸中自有九畹百畞幽姿秀色溢出腕指间亦无声之楚骚也容轩隐君积学不仕盖同宗之贤者其藏此卷固吾家旧物之可惜亦气味相投而相好也邪【匏翁家藏集】
　　宋赵孟坚画水仙
　　子固为宋宗室精于花卉平生画水仙极得意自谓飘然欲仙今观此卷笔墨飞动眞不虚语兰雪坡刘易【书画题跋记】
　　水仙花前人画者罕见尝见平原公子之笔灋而疎甚可爱也今此卷繁而不俗尤觉可观盖疎则易清繁则易俗然则此作其可草草观邪东吴林钟【同上】
　　宋郑思肖竹卷
