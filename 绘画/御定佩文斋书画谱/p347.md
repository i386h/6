<!-- { "loadSidebar": true } -->
　　赵松雪书法片楮只字人无不知寳重者世传松雪尝临右军十七帖得其风韵最多此幅笔势流转品格精髙知非松雪莫之能也松雪诗复名家集行扵世已乆頋鲜有以诗知松雪者字掩之也山故按察使呉公喜学赵字藏其真迹颇富余囙扵其子尚质鸿胪君防见之其家文献亦可徴已【张衮水南集】
　　元赵孟頫于归帖
　　赵呉兴于归帖淳雅有古法是合作者然此青鳯一毛耳生独寳爱之若周人不知其得吉光全裘当更何如也苏长公尝书赫蹏云吾此纸可以劖钱祭后五百年当受百金之享古人自负定不虚耳【弇州山人藁】
　　元赵孟頫碎金帖
　　往余授经秀州包氏曽渡泖过崇福古刹见梁栋楣柱多松雪手书寺僧寥寥不复如元时蜂房蟸室矣宋末泖西多巨室好賔客嗜图史故避兵者归焉如曹云西子弟园林荘舎见扵贞溪海编可攷今丁氏蒋氏邹氏相望犹有云西之风碎金帖为邹元恺世藏家塾此亦松雪之功臣也流通人间作泖上一叚佳话快甚【眉公集】
　　元赵奕梅花杂咏
　　赵仲光书虽不脱文敏家法而行墨结字微有不同王子敬云外人那得知要之不可臆论也今世传文敏及仲穆书不少而仲光书独不多见至其诗尤不易得金陵许彦明藏其梅花杂咏多至五十首亦可谓冨矣仲光号西斋晚居吴中与昆山頋仲瑛交仲瑛称其风流文雅有王孙风度而无纨绮故习观扵此诗有可想者文敏三子长亮次即仲穆仲光其季也或以为次子岂以亮早卒无所见邪己夘秋题【甫田集】
　　元喀喇库库草书栁子厚谪龙说
　　谪龙之事甚竒河东之文尤竒喀喇公之书益竒可谓三竒矣喀喇公标望絶人简交际重然诺虽不倦与人作书然非其人终不得也彦中公交契之素于是乎见之鄱阳周伯琦记【书画题防记】
　　章文简孙伯昌氏所藏喀喇库库为叶判府书栁河东谪龙说判府乃伯昌外族而得之余尝闻韩昌黎评栁子厚文雄深雅健崔蔡不足多也而子山平章书似公孙大娘舞劔噐法名擅当代前后相去数百载而具美扵卷中展玩之如秋涛瑞锦光采飞动可谓妙絶古今矣伯昌冝寳之庚子七月廿八日髙平瞿智董识【同上】谪龙之说栁河东在南荒时意有所激而云彦中公少年登朝赫然有声晚乃仕于郡县平昔交好扵子山独密其于是说岂无意乎伯昌其外孙也多钟爱于外大父故得公中朝诸公书尺最冨皆一一寳藏之不独此纸而已六一翁云视其所好可以知其人余于伯昌亦云辛丑夏五越人胡悌书【同上】
　　元喀喇库库书杨仲墓志
　　右杨仲墓志黄晋卿撰库库书仲晋卿皆先待制同年进士余甞録此文附置题名碑阴又得此扵王汝玉賛善汝玉以为佳物赠余惜其纸墨颇劣也【东里续集】
　　元喀喇库库遗墨
　　故翰林学士承防喀喇公遗墨四帖其后两帖乃公在宣文阁时所书以贻某而某转以予頋君仲瑛者今年孟春过玉山草堂仲瑛出以见示伏而玩之恍如见公与王右军父子翺翔于天门鳯阁之上而蛟龙鸾鹤为之后先也九原不可复作尚数从仲瑛游时一披展俯仰今昔得不重为感慨乎【夷白斋集】
　　元范梈隶书
　　乡先生范公隶书八字风月自清氷霜相防乃清江傅氏二亭名也何谦伯逊于兵后得之民家如昆山之玉拾之于抵鹊之余为之主者固不必识而有之而又使人一得而见焉物之可珍者固常如是无足怪也梁寅谨识【梁寅石门集】
　　元范梈墨迹
　　昔人称道所美于其人则曰风尘物表于其文则曰不食烟火语扵其字画则曰萧然有林下风今观范君徳机词翰而想其人真足以当之矣至治元年某试礼部君时为封弥官事已往谒则已赴江西宪幕矣遂不获识至今以为恨耳【吴师道礼部集】
　　元鲜于枢与严防士翰墨
　　大徳延祐间渔阳吴兴巴西翰墨擅一代而严氏琴亦见称道年来无一存者得此卷则四人具在惜乎集之目力已病不足穷其波磔之妙徒讽其辞以想见其遗音雅趣扵湖波山水之间也【道园学古録】
　　元鲜于枢遗墨
　　伯机于书法用功极深至毎数日相见辄云近见子某帖孰离孰合言语必相劘切率以为常伯机仙去十载非特书法如伯机者不可得而朋友箴规之道亦使人慨然此诗乃元贞乙未逰髙亭广严寺所作用笔遒劲与诗律精严是或一道卷中所及巗翁井西无逸亦相继云亡交防凋谢雅道寥落益増陨涕至大辛亥十二月望日巴西邓文原书于素履斋【巴西集】
　　书法不讲百余年至元间伯机子昻二妙特起古意复见扵今予甞谓后有尚论国家文艺之盛必来取斯伯机殁既久时人购藏殆欲家有其书而其合作未有如此卷者昔人云不恨臣无二王法恨二王无臣法非邪诗逼王半山叙事类崔德符予评岂妄盍就子昻学士正之延祐五年四月二日髙邮龚璛书【鐡网珊瑚】
　　元鲜于枢诗帖
　　尝闻故老云鲜于公蚤嵗学书愧未能若古人偶适野见二人挽车行淖泥中遂悟书法盖与昔人观舞劒噐者同一机也公生燕赵宦吴越而词翰有晋唐风屡荐名馆阁不果一试卒沈抑外官命矣夫呜呼士有懐异负竒不克显扵世者可胜叹哉彼居要官偶擅书名扵一时百世之公议弗然也夫唐人工书故以书名世者难近世工书者鲜故书易名世矧公书极工冝有名以传后世矣【苏天爵滋溪集】
　　元鲜于枢书迎诏三诗
　　鲜于伯机自书其迎诏三诗其行草之精固吴兴赵公平昔所推逊者而此纸笔意尤妙固非率遽而书之邪抑亦天机之精到虽出扵率遽非他人之所及也梁寅书【石门集】
　　元鲜于枢书兰亭记
　　鲜于奉常公尝见叶秋防书反覆谛视至欲下拜秋防之书人颇讥其陋公独知其用笔之妙字学虽浅艺非功力精到亦不足以相知况其他者乎予藏公所书济石砚赋自谓可入妙品今观此卷寔可与之抗衡非真知书中意者未必以予言为至当也【宋学士集】
　　元鲜于枢草书后赤壁赋
　　鲜于困学书名在当时与赵吴兴邓巴西各雄长一方困学多为草书其书从真行来故落笔不茍而防画所至皆有意态使人观之不猒不若今人未识欧虞径造颠素其散漫连延之势终为飞蓬蔓草而已锡山邹永章蓄此后赤壁赋观之数行后益可把玩然自愧非书家不能深知其妙处耳【匏翁家藏集】
　　元鲜于枢诗墨
　　书家例能文词不能则望而知其笔画之俗特一书工而已困学翁平生以善书掩其诗名余每读其诗輙叹其妙若此篇概亦可见盖世之学书者如未诗吾未见其枢也都宪頋公示此因以谂之【匏翁家藏集】
　　元鲜于枢真草千文
　　鲜于伯机书当时与赵文敏公齐名两人相与甚厚而鲜于蚤没故其遗迹之传者甚少此真草千文刻板今在南亰太学所谓真草书盖兼行也【东里续集】
　　元鲜于枢草书千文
　　智永千文号得羲献家传心法学草书者必由是入始不失古人矩矱困学此卷其为初学发者邪亦得永禅师笔法者邪蔡中郎不可见矣得见虎贲氏亦可矣【震泽集】
　　此卷千文予屡见之其一勒石于四川按察司后堂其一表弟頋世安所收京师见一本乃临书也与此卷结搆行款俱同困学前元时书名与赵文敏松雪相埒或谓遒劲过之好事者至云松雪毎以巳书三幅易困学一幅焚去以其轧己也斯言何谓而学书家乃有发呕血之事将后人之谈柄邪頋松雪书法盛传扵时而升堂入室者往往有人其甚乃有夺胎乱真至不可辨诘而困学之法传者落落此卷防尾所云南方士大夫以予北人麤识防画固是防谦若云雪寒晨起笔墨不调防语岂容一朝之顷连书三四本殊以为疑而未之觧但笔力当以此卷为胜壬寅巧夕试笔俨山陆深【陆俨山集】
　　元鲜于枢墨迹
　　元史称赵子昻篆籀分隶真行草书无不冠絶古今又云孟頫之才颇为书画所掩子昻不易得矣然子昻尝云与伯机同学草书伯机过余逺甚极力追之而不能及伯机已矣世乃称仆能书所谓无佛防称尊耳推重伯机如此伯机尤不易得也伯机大德二年过京口为髙孝贤书兰亭记一卷余得之见其笔锋遒劲风神凛然谓不易得昔人谓作字墨淡则伤神采絶浓必滞笔锋又谓古墨迹必表古而里新余扵是乃知为真伯机无疑也嗟夫禊序笔墨之妙髙出千古人或病其丝竹管天朗气清之语此与以耳食无异不知东都赋已有布丝竹钟鼓铿锵管煜之句张衡赋已有仲春之月时和气清也伯机此卷岂为右军杀耻邪【石涌集】或谓困学面带河朔伟气酒酣作字竒态横发今观所作良是也但未知酒酣与否其谓蚤年曽作吏不免间有俗气谬矣若然何文敏公推重之至不敢与齿其自序恶札污几案不可以示人前軰君子艺愈妙而心愈下如此哉士亨能寳此其趣向可知矣【刘珝古直集】予尝见松雪赵公防鲜于先生所书归去来辞后谓其同学书而过仆逺甚诚非过言也盖二公皆由晋帖中来而各自成一家何世人但知赵而不知有鲜于也及观此书笔意遒劲而机椷妙用婉转无穷赵公之言岂欺予哉予所以识此者特嘉赵公之推美同列而嗟世人之不识也蒋生其寳藏之【郑本忠安分先生集】
　　元鲜于枢帖
　　困学老人善廻腕故其书圆劲或者议其多用唐法然与伯机相识凡十五六年间见其书曰异胜人间俗书也大徳壬寅长至后三日袁裒【戏鸿堂法帖】
　　元鲜于枢游髙亭巗诗记
　　鲜于困学氏博学负材气貌伟而髯类河朔伧父余见其行草往往以骨力胜而乏姿态略如其人以故声称渐不敌赵呉兴人谓呉兴以己书三纸易困学一纸焚之恐未必尔也此防髙亭巗记及诗凡一千六百五十六字见铁网珊瑚中字兼正行体大小如宣示而备有褚栁笔法其文亦典赡可喜独所纪浄师草圣以为钱唐人家所收王逸老合作皆其笔却大误逸老名升别号羔羊居士宣和中尝献草书称防得官至绍兴时年八十余乃终杨用修着墨池璅録谓逸老南唐人名文秉又误也逸老不合狂拟右军両见诬作僧俗人可发一笑【弇州续藁】
　　元鲜于枢行书进学觧
　　顷见鲜于伯机绢书唐人诗二轴笔势如猿啸苍松鹤鸣老桧以兹刻视之用笔虽同而丰神稍异学书者必多求之墨迹而后览乎石刻庶可以悟古人笔法之妙嘉靖甲寅三月十八日晓起题【苍润轩碑防】
　　元吾衍书素书
　　道备扵六经语孟学者舎是则无所归周衰老聃最先出其言不能合乎中庸然平阳尝用之于汉盖其清静为宗而以柔道行之所守者亦约之故也世传黄公素书其老氏之徒欤子房千载伟人精忠贯日月英气盖宇宙时然后言动中机防功成志遂明哲保身三代而下一人而已自今观之子房之心学果尽得之此书乎昔时圮上授受果今之书乎不必深论也明之潘君学道本扵经而旁通曲究见素书而喜之盖景慕子房之为人而并及其书也道在天地间亘古今若一贤人君子得之者若合符契惟其所遇之时不同故其设施有异耳傥使子房生三代盛时亦必兴礼乐致文明功业不止如是而已故效先觉者当探其心不当泥其迹沙丘之马牝而黄九方臯可谓善相者矣明之之意岂果书云乎哉明之所藏本武林吾丘衍书衍以小篆妙今世此卷尤可观【许谦白云遗藁】
　　元吾衍小篆卷
