<!-- { "loadSidebar": true } -->
　　仆观息斋墨竹多矣此卷老嫩荣瘁风晴备尽意度尤可寳玩吴兴赵孟頫题【瑚网】
　　息斋画竹虽曰规模与可盖其胸中自有悟处故能振迅天真落笔臻妙简斋赋墨梅有云意足不求顔色似前身相马九方臯予于此公墨竹亦云大徳七年闰五月望雪庵道人溥光谨题【同上】
　　元李衎墨竹卷
　　文与可苏子瞻仙去二百年墨竹一派今蓟丘李公得之其用意命笔天趣冥会等而置之未易优劣也或谓二公在当时虽贵重而困悴流落亦不少竹讵能救之哉李公今方以此上当天意宠誉赫奕抑荣矣愚谓士之用世以学术政业而艺事乃其余三君子之道一致也遇不遇有命此君何与焉同览此卷并识其语【吴师道礼部集】
　　元李衎冩木石细竹
　　东坡尝谓与可胸中自有成竹乃见于笔下今观仲賔所作修篁劲节猗猗生意无尽非胸中有成竹者其能若此耶大徳壬寅中元日金应桂题【六研斋三笔】
　　元钱选浮玉山居圗
　　舜举少年爱弄丹青冩花草宛然如生人争欲得之其晚年益趋平淡多作山水此卷虽规摹董北苑然又自成一家可谓前无古人矣赵孟頫书【续书画题防记】霅溪翁吴兴硕学其于经史贯串于胷中时人莫之知也独与敖君善讲明酬酢咸诣理奥而赵文敏公常师之不特师其画至今古事物之外又深于音律之学其人品之髙如此而世间徃往以画史称之是特其戏游而遂掩其所学今观贞居所藏此卷并题诗其上诗与画称知诗者乃知其画矣至正八年九月八日大痴学人黄公望稽首敬题时年八袠【瑚网】
　　廿年前予阅钱舜举山居图于璜溪沈悦梅宅生纸用笔得王右丞家法緑浅墨深细腻清润真与唐人争衡圗为张贞居伯雨所得和诗一篇词防甚逺书法精妙殆非时制予初学贞居书以悦梅为吾壻张训舅氏从其乞得之置古墨林卷中书虽存而圗则阙每有神劔异处之叹成化癸卯二月四日恱梅之子志行以义新授承事郎载酒往贺出圗赠余兼得黄子乆郑明徳琦楚石倪元镇仇仁近诸作展诵之余不忍释手篝灯沧江虹月舟中且阅且和得凡四首惟志所喜罔知形秽不可与古并也虽然古今人未必不可相及故韩退之送杨巨源尝一言之予可无言以附尾耶神劔合并岂亦系之天也予之后人尚保勿失后学姚绶记【谷庵集】钱舜举画品甚髙人以花鸟见称葢未尝多见其山水故也观此山居图七分用墨三分设色笔法絶类辋川复入顾恺之之域赵松雪素所师资岂真阿私所好哉况贞居于书肆中一见此圗而赏识之复和其诗语意冲淡字画清逸无慙是翁大痴云知诗者乃知其画亦名言耶故予大书特书不一书而足也是日绶过石云桥记【同上】
　　元钱选列女圗
　　钱舜举年少时嗜酒好音声善画髙者至与古人无辨尝借人白鹰图夜临摹装池翌日以所临本归之主人弗觉也今老矣其画益不可得湖之人经舜举所授类皆以能圗称然而舜举髙矣此三图舜举所临诚古名本刘向书序记古之列女多矣古人因之以为之图此独取邓曼许穆夫人括母岂非以其识微知逺也耶妇人之于父母夫若子之间不失孝贞亦已多矣今楚魏赵之事未见几微三人者固已言之非言之讐无毫末差若符合谷应渊澄而日出凡于形声之内举不能以自遁则三人者之明其于妇人独不甚贤也哉大徳四年龙集庚子七月望金华胡长孺书【鐡网瑚】
　　元钱选摹董北苑画
　　米颠称董源画平淡天真多唐无此品在毕宏上此卷为钱舜举所摹一披阅之觉近代粉黛无色信乎其格之髙妙无与比也老颠又言牛马人物一摹便似山水摹皆不成山水心匠自得理固如此乃吾观近代人画唯临仿则胜自运者往往不及因后人摹拟之工益信前人之登造极也智与师齐减师半徳智过于师方堪传授非髙手不能画亦不能摹观此圗者于董钱二家之得处试一拈出辨之【嬾真草堂集】
　　元钱选画竹林七贤卷
　　吴兴钱舜举作七贤圗轻豪淡墨不假丹青之饰似有取于晋代衣冠雅素之羙想其仪形摹其乐趣观嵇康之友六人或歌或饮或书或琴仰天席地优游自得吁曲肱饮水浴沂舞雩岂外是哉珍藏之哲马鲁丁载拜【瑚网】
　　元钱选醉女仙卷
　　右舜举绘诸醉女仙其雅鬓宫妆者约是玉源夫人軰其披发卉服者殆是华隂宫人軰其晢暴腻者或是女几宛若軰至頽首舜姿而袍而束而纎鞾露其股殊不可觧岂天魔舞遗艳耶故相与沉酣红翠耶抑玉潭临橅旧本耶此画正如仙花示幻观者应作蒲团水月观锦窝老人题【瑚网】
　　元钱选女仙图
　　古人善画者多图人物至唐而山水始盛赵宋因之玉潭翁以嵗贡士而妙于绘事今观刘氏温甫所藏女仙图有以知其逺宗乎古而非后人之所能及也尝闻道家言女仙多遨逰太清次则居于洞府或尘縁未断复谪降人间数满乃去苐未知玉翁之所图其天仙欤地仙欤抑降谪而来者欤九原可作吾将叩之玉翁【寓意编】
　　元钱选观鹅圗
　　善用物者天下无遗物夫茍无遗物则凡飞走动息之类接乎耳目者悠然会乎心皆足以助我天机孰可非用者乎世称王逸少爱鹅鹅何足深爱逸少固有以取之尔事物之变天地之迹隂阳神之蕴奥心之所得冩之于书其所取者岂特一端哉盈两间者皆逸少之书法也鹅盖其一物而已观钱舜举之画风流闲逺之趣犹溢于目中此岂易与世俗言耶【逊志斋集】
　　元钱选竹深荷净圗
　　李晞古树石李龙眠人物画史中俱到妙品只此圗能兼二絶真钱玉潭得意笔也邓文原题【瑚网】
　　予家有玉潭翁三仙对奕圗每眀牕浄几辄与友人展玩觉有生气勃勃兹于民瞻斋中更得覩此恍若置虗舟于渭川泽畔清风习习自涧谷中来也直令人有遗世之想陆辅之【同上】
　　吴兴钱舜举画种种臻妙独是卷冩少陵诗句务脱铅华归之冲澹竹树扶疎冠裳啸咏而当时一段纳凉景色宛具笔端诚佳品也昔人谓王右丞画中有诗吾于舜举亦云云间沈粲【同上】
　　元钱选眀皇击梧桐圗
　　赵飞燕舞在掌上杨玉环比昭阳微有肌为盘中舞宜也谢阿蛮等奏乐其旁而潞州别驾所按与之谐则其素习可知虽微杨玉环独无一盘中之人哉来渔阳之鼙鼓不专在羽衣一婆娑也吾惜杨玉环受诬已乆漫因钱吴兴为一举末减之【祝氏集略】
　　元钱选临龙眠九歌圗
　　右九歌圗乃龙眠居士李伯时之笔而元吴兴钱舜举所橅然不必计也但楮素洁白而用笔精妙有可爱玩虽然求龙眠而不得得舜举斯可矣其上隶古且是虞学士伯生所书盖当时虞公以隶法名天下宜其书于此也万厯戊寅四月六日茂苑文嘉【瑚网】
　　元钱选洪厓先生圗
　　此吴兴钱选舜举所冩洪厓先生像也神采秀发意象闲逺望而知其非人间人家弟尝寄予一本乃宋人笔更佳而后缺一帧题以为葛稚川移居圗予辨以为洪崖像弗信也得此本证之乃屈按列仙诸史传谓先生长七尺五寸眉目如画常御乌纱帽红蕉衣黒犀带短靿鞾防笻竹杖今像正尔而后一人短而阔若叚柯古所云弄臣者其执即六角扇也余四人大小不一即橘木葛律拙也其挽而不前者一白骡即雪精也肩者即铁如意长盈壶常满杯文榴酒榼自然榴杓一云垂云笠方木櫈二书葛木如意魏惠壶木柏杓也盖靡不合者舜举拙于书而最后有题句云去嵗无田种今春乏酒材从他花鸟笑佯醉卧楼台此先生诗也然先生又有二诗云下调无人采髙心又被嗔不知时俗意敎我若为人又入市非求利过朝不为名何时陪俗物相伴且营营语甚浅而有味舜举似不知也始予嗜古书画器物几成癖乃先生更甚焉而一时名士若李太一赠孔子木履郭翰复赠孔子二仪履杨炯复赠孔子石砚与扬雄铁砚田游岩赠尹喜王戎如意杖杨齐哲赠嵇康鍜锥刘守章赠四皓六角枕司马子微赠淮南王药杵臼魏肃赠陶潜琴隐居芙蓉冠刘长新赠王乔笙张守珪赠尺八寸海虾蟇牙秦休荘赠河上公注道徳经槀本周子恭赠古帝王图元亭赠谢灵运防僧翛然赠迦叶头陀鉢智逺赠蔡邕焦尾琴葛洪刮药箆予始而笑以为何所辨真赝既而私喜以为灵真嗜好若此何况我軰苐今年秋尽捐所藏付儿曹仅荷一被一瓢佛老书十余卷入城南精舍此身洒然觉先生之尚有累也先生讳氲一讳蕴字藏真晋州神山人赵道一谓其年九十三四月八日尸觧于洪崖古坛至八月复见于晋州复尸觧而徐慧谓其初乗白驴从五童入洪崖古井后复不知所终道一谓其慕古洪崖先生因自号洪崖先生而慧则谓即古洪崖先生也夫洪崖先生固张氏乃黄帝之臣伶伦也一见于卫叔卿传再见于班孟坚赋三见于郭景纯诗四见于陶贞白真诰盖遐逖之灵真而希夷之妙迹也张氲先生出处灵幻故静能公逺之俦而博综艺尚庶几贞白伯仲耳且使古洪崖而在则吾孔子尚当称东家丘桐柏真人当称吹笙少年而何器物之足羡故须以道一所纪为正【弇州续槀】
　　元钱选画陶徴君归去来辞圗
　　吴兴钱选舜举画陶元亮归去来辞独多予所见凡数夲而此卷最古雅翩翩有龙眠松雪遗意第少却僮仆欢迎稚子门三径就荒松菊犹存一段柴桑景当是兵燹时不免破镜耳宋南宫仲温以章法书此辞遒宻劲媚却堪作三絶也钱太宰溥谢少宗伯宇马太常绍荣竭蹷而趋仲温尚不至邯郸歩马初冒周姓后始复故予病痁初起值小凉防此忽忆南史载元亮与彭城刘遗民鴈门周续之同隐匡庐旁时谓之浔阳三隐元亮任真乐天冥迹隐显故当推为龙首遗民迹挂尘外而栖心浄土犹渉舍聊屈称腹续之金华之学着声九重竟接万乗虽不膺蝉冕而移止钟山以殁犹恐不称尾耳今世三尺儿知有元亮而无能举遗民续之者故附志于此【弇州续槀】
　　观此画是钱舜举仿龙眠靖节诸图笔意盖篮舆入白莲社一帧非专冩归去来辞也当时绢素流落好事者重之或请仲温书以成三絶耳仲温此书最为急就章合作钱原溥诸君皆效之至今松人犹搆兹体世懋曽畜有赵承防归去来辞予兄元羙防云人间世贵人嗜书画若渴独此卷以见讳落吾弟手此舜举仲温合璧声价可亚承防而为太宰良弼赵公所有公独非当世贵人乎能不讳贵人所讳宜其为急流中勇退人也宋梅询见致仕告身闭目推去之曰币重而言甘诱我也如此人安肯畜归去来辞邪偶书此博公一粲【王奉常集】
　　元钱选画李白观瀑圗
　　右钱选舜举写李青莲观开先瀑布圗毋论此君神采欲飞动即一骑一从亦见生色唯两瀑不甚雄乏直下三千尺势当由小窘边幅耳圗后缀舜举一诗不免蛇足又有刘文成宋文宪胡文穆题诗皆名手而首则觧大绅印记及小楷五字絶佳当时刘宋题后归大绅而文穆始题之耳后为上海朱太学邦宪家物邦宪予故人也白晳美姿容酒态絶出青莲上诗亦鴈行没可二十年矣嗣子上林家敎举以遗予噫在人间世作太白观在上林所作邦宪观亦可也予何所与为成二歌题后还之上林聊寓雪鸿之迹而已【弇州续槀】
　　元钱选画花鸟
