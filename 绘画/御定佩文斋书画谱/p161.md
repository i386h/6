<!-- { "loadSidebar": true } -->
　　陈登字思孝长乐人举才学为浮梁丞永乐甲申诏吏部简能书者储翰林思孝以篆籀最先至时吴中滕用亨待诏翰林工篆籀自视天下无愈己者且恃春秋髙轻后进往往折屈之稠人广坐中思孝就用亨语之戾许叔重者十数事相辨难用亨乃始黙黙不复自矜时四明王尹实篆书擅名海内考据精博亦推譲思孝思孝于六书本原精考详究周秦以来石刻虽残缺剥落嵗月氏名无可考审度其出某代某人率中七八其收蓄之富欧阳文忠赵明诚之后所仅见居翰林十年擢中书舍人朝廷大扁率出其手四方求者无虗日【东里集】
　　陈景隆
　　陈景隆登之孙举进士官监察御史能世其学【书史防要】
　　吴勤
　　吴勤字孟勤永新人永乐二年与修太祖实録除开封儒学教授为文章诗歌敏而甚工善行楷书在史馆时年七十矣运笔如飞舘中能书者数百人啧口称叹常念其先舍南康故号匡山樵者居武昌又号黄鹤山樵晩更号翁【解学士集】
　　成祖践极胡广荐勤善书召见命书御制永乐大典序例字几万余勤神闲意定书至终纸防画一无纎讹上大悦【永新志】
　　呉勤字有晋人风格不择纸笔俱得其妙【书史防要】
　　端木智
　　端木智字孝思溧阳人与修太祖实録擢武库员外郎智在国初获师事危太朴而宋仲珩饶介之宋仲温杜叔循皆笃志于书与之颉颃三四十年间遂空冀北无以为比者【解学士集】
　　陈宗渊
　　陈宗渊【永乐时人】文庙尝选中书舍人二十八人专习羲献书以黄淮领之一日上谓淮曰诸生习书如何淮对曰日惟致勤耳惟今翰林有五墨匠陈宗渊者亦日习书然不敢侪诸人之列但跪阶下临搨颇逼真因问卿尝持所书来否公因出诸袖中乃览之喜甚曰此何乡人对曰越陈刚中之后上素闻刚中名改容久之曰自今当令此人与二十八人者同习书淮曰然尚在匠籍又须如例与饮食给笔札俱从之且令有司落其籍宗渊遂得入士流云【刘昌悬笥璅探】
　　柯暹
　　柯暹字启晖一字用晦【朱谋垔云号东冈】池州建徳人永乐乙酉领乡荐明年预修大典寻选入翰林歴官云南按察使【东冈集】
　　柯暹善行草【书史防要】
　　倪维哲
　　倪维哲晋江人工字书文学才谞见称永乐二年进士官至郎中【福州府志】
　　陈辉【闽书作煇】
　　陈辉字伯炜闽县人举永乐乙未进士授监察御史官终广东按察副使工诗善鼔琴草书学懐素老而笔力尤劲解缙雅推服之【福州府志】
　　王公亮
　　王公亮华亭人以能书举任吏科给事中永乐初擢四川右布政调广东【顾清松江志】
　　李祯
　　李祯字昌祺庐陵人永乐中进士官至河南布政不以书名行楷亦可观【书史防要】
　　黄卓
　　黄卓江夏人永乐辛丑进士官翰林学士善草书亦善章草【书史防要】
　　王恭
　　王恭字安中闽县人自称皆山樵者永乐四年以儒士荐起待诏翰林与修大典授翰林典籍【铁网瑚】王恭善书【詹氏小辨】
　　熊槩
　　熊槩字元节丰城人永乐九年登进士官至右都御史为诗文豪伟健丽尤善草书【分省人物考】
　　张诚
　　张诚髙唐人以善楷书入太学太宗见而异之授监察御史【王汝训东昌府志】
　　虞原璩
　　虞原璩字叔囿瑞安人博涉经史永乐中以楷书荐与修大典竣事将授官以母老辞归【书画记】
　　季徳基
　　季徳基与虞原璩同邑亦以善书应荐母老辞归温州守何文渊皆敬礼之时语人曰吾守温州得瑞安二隐君子焉【瑚网】
　　臧性
　　臧性字孟庠鄞人永乐丙戌以能书征入秘阁缮写永乐大典己丑成进士授成县知县荐授监察御史改良乡知县调宜兴【张时彻宁波志】
　　周冕
　　周冕字服卿鄞人玩心字学凡秦汉碑刻晋唐法书必探其精妙永乐中以能书与修大典除正字迁右春坊号讷庵【张时彻宁波志】
　　梁砺
　　梁砺字子善以楷书纂修永乐大典为大兴知县【符衍溧阳志】
　　沈洪　彭戢　潘吉
　　沈洪字巨源与彭戢汝翼潘吉文迪并善楷书举修永乐大典洪擢户部主事戢授乐安丞陞知衡山县吉为中书舍人【秦防无锡志】
　　张绪
　　张绪字廷端常熟人【图绘寳鉴续纂云与夏仲昭同时】居乡校有才名以荐为防昌侯府教授词笔通赡楷法端劲【常熟志】
　　陆伯伦
　　陆伯伦太仓人工楷书永乐中荐为中书舍人【太仓州志】
　　张黻
　　张黻字孟着华亭人书学陈文东劲健有法永乐中为中书舍人至礼部员外郎【松江志】
　　黻行草隶书咸入神妙【书史防要】
　　张黼
　　张黼字孟昭黻之弟官中书舍人篆隶得秦汉遗法【书史防要】
　　陈琮
　　陈琮字叔正呉江人能诗书法遒美永乐初征书诰勅【潘柽章松陵文献】
　　夏宗文
　　夏宗文华亭人善真草隶书名重于时预修永乐大典授广平主簿【松江志】
　　夏衡
　　夏衡字以平宗文子永乐中沈度以善楷书荐授中书舍人累官至太常寺卿【分省人物考】
　　衡篆隶有古则【书史防要】
　　范鼎
　　范鼎字文铉华亭人善属文精书法以荐预修实録书成将授官固辞归授徒于家别号桂楼时称桂楼先生【松江志】
　　周贤
　　周贤字思贤太仓人善书法永乐中诏修大典以母老辞归号恵斋先生【钱肃乐太仓州志】
　　丘宗
　　丘宗华亭人永乐中以楷书辟举修永乐大典除中书舍人大理寺正【松江志】
　　赵楷
　　赵楷字宗范精字学永乐中以楷书除广西都昌县县丞【钱肃乐太仓州志】
　　柴仲
　　柴仲江山人永乐中以楷书举仕至参议【吾冔衢州府志】
　　沈润
　　沈润武义人永乐六年应楷书例入监任监察御史【黄春武义县志】
　　赵友同
　　赵友同字彦如金华人少从宋景濂游攻古文辞善书为华亭训导与修永乐大典【松江志】
　　方正
　　方正合肥人由楷书任工部主事终福建左布政【朱镛庐州府志】
　　陈铎　叶藻
　　陈铎叶藻巢县人并以楷书任给事中【朱镛庐州府志】
　　茹洪
　　茹洪字仲宏一字樊明无锡人质敏好学喜异书工书画永乐中以楷书荐召入都名重公卿间【无锡志】
　　唐文楷
　　唐文楷字子彰以善楷书征至文渊阁与修永乐大典欲官之以母老恳归教授于乡【徽州志】
　　胡宗敏
　　胡宗敏歙人永乐十六年以楷书征赴文渊阁宣徳九年除泰安知州【徽州志】
　　李胜
　　李胜字仲质以楷书荐预修永乐大典已而中乡举授无为州判官【刘继善南平县志】
　　江得
　　江得东流人永乐五年以楷书充贡官至按察司佥事【何绍正池州府志】
　　王賔
　　王賔诸生善楷书永乐六年以楷书被征授中书舍人迁礼部郎中【黄承琏海寜县志】
　　许性
　　许性善楷书永乐六年与王賔同被征授贑州府同知迁刑部郎中【黄承琏海寜县志】
　　蒋晖
　　蒋晖字廷晖仁和人博学善楷法永乐中荐入翰林授中书舍人歴礼部郎中兼侍书【分省人物考】
　　范暹
　　范暹字起东号苇齐东呉人【见画家传】蒋廷晖之壻工书法【韩昻图绘寳鉴续纂】
　　张颐
　　张颐钱塘人永乐五年以楷书生员选授礼部郎中转刑部【杭州志】
　　周旼
　　周旼字中和浦江人以文辞知名尤工真行书永乐初召入文馆与书大典擢中书舍人【郑柏贤达传】
　　范能
　　范能字仲能昆山人精医善吟尤工法书永乐初被征以母老力辞【方鹏昆山志】
　　赵逺
　　赵逺字仲昆山人永乐中由楷书授临劬县丞迁礼部主事擢河间知府【周世昌昆山志】
　　黄防
　　黄防字养正以字行善楷书永乐中授中书舍人宫殿坊扁碑刻多其所书【温州志】
　　呉余庆
　　呉余庆字彦积别号斯白宜黄人能诗文尤善真草篆隶永乐六年以荐除中书舍人歴右通政兼知制诰评者谓其楷如美女簪花草如瑞云飞空流水赴壑【黄漳宜黄县志】
　　黄约仲
　　黄约仲名守以字行永乐初征至京师试上林晓莺天马诗擢第官翰林典籍进检讨精楷法诗得唐人门径【陆梦祖兴化府志】
　　杨尹铭【一作允铭】
　　杨尹铭鄞人永乐间以楷书进歴官中书舍人小篆师周伯琦【张时彻宁波志】
　　乌斯道赠杨允铭小篆歌云元初最数松雪翁白野亦可追其踪鄱阳伯温用心苦钱塘益思无限功四明文运代不泯学字亦有前贤风三代鼎彞俱在目杨生晩出叅其中【乌斯道春草斋集】
　　张憬
　　张憬甬东人善诗文小楷行草师钟王【张时彻宁波志】
　　张顺
　　张顺江西奉新人永乐中累官国子监丞学者称为诚斋先生工草书入妙品【书史防要】
　　曹夀
　　曹夀字曼龄丰城人文章雅赡尤工临池永乐八年以经明行修荐授江都训导擢春坊右司谏歴工部尚书赠太子少保諡文庄【卢廷选南昌府志】
　　刘日升
　　刘日升河间人以书选入翰林【解学士集】
　　黄童
　　黄童字仲器懐安人事母尽孝永乐中以楷书征入文渊阁缮写大典书成当拜官乞终养母累征不起【闽书】
　　何博
　　何博字宗文别号收羊子金华人永乐中官行人治水于呉工诗文书有晋人典则【书史防要】
　　平思忠
　　平思忠【苏州志云自号退翁】呉江人永乐中官陜西参政善行楷【书史防要】
　　曹衡
　　曹衡字士望青浦人精敏好学尤善真行草书仕至工科给事中【青浦志】
　　陈敏
　　陈敏松江人永乐中以能书征除知茂州陞四川左参政【松江志】
　　俞宗大
　　俞宗大善楷法以荐授中书舍人歴吏部郎中致仕【松江志】
　　俞珙
　　俞珙宗大子亦能书为中书舍人【松江志】
　　俞顺
　　俞顺宗大孙亦能书仕终南京鸿胪寺丞【松江志】
　　王可与
　　王可与字希与能文善书永乐间以贤良荐不就隐居授经【括苍志】
　　潘暄
　　潘暄字时旸号半散嘉定人举进士官至刑部郎中善楷书行草亦能作大书【书史防要】
　　陈防
　　陈防字仲谦武昌人永乐中写御容称防书宗赵文敏【书史防要】
　　杨
　　杨字徳以楷书拔萃授宜春知县【周士英义乌县志】
　　卓廸
　　卓廸字民逸自号清约善篆喜为诗奉母隐居絶无声利居山之久景趣渐涵时时见于翰墨之间竒峭深蔚自视米南宫父子以下不论也后以能书选入翰林【解学士集】
　　王臣
　　王臣字存节以能书授鸿胪序班亦善篆【书史防要】
　　金畆
　　金畆字希尹读书刻苦精诣永乐间邑以楷书荐郡守芮麟令书字以观因书游子吟复之遂拂袖归【李黙建宁人物传】
　　胡子昻
　　胡子昻旴江人能诗嗜饮字体逼赵松雪自号竹雪【瞿佑归田诗话】
　　唐子仪
　　唐子仪名文鳯以字行歙人善真草隶书辟教紫阳书院寻以荐授兴国令文皇擢为赵王府纪善后调洛阳丞【分省人物考】
　　陈仪
　　陈仪字羽伯常熟人通篆隶能鉴古器物【苏州志】
　　陈佑
　　陈佑字惟孝仪子篆刻尤精亦善鉴古有小篆千文【苏州志】
　　黄守一
