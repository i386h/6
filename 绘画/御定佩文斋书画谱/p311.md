<!-- { "loadSidebar": true } -->
　　李阳冰为缙云县令值旱祷于城隍约五日不雨将焚其庙及期而雨乃迁庙而记其事书固竒事亦竒余观其篆痩细而伟劲飞动若神欧阳公以为视阳冰他篆最痩余谓佳处正在此又云世言此石与忘归台孔子庙三石俱活嵗久渐生刻处防合故细若然今去欧公又四五百年寜不为无字碑乎记云祀典无城隍神吴越有之至欧阳公云天下皆有县犹少则今无县无之矣且记云自西谷迁庙于山巅又以见城隍庙前朝不在城中也今西安府西邨落大者多有城隍是其遗意【石墨镌华】
　　唐李阳冰庶子泉铭
　　右庶子泉铭李阳冰撰并书庆厯五年余自河北都转运使贬滁阳屡至阳冰刻石处未尝不裵回其下庶子泉昔为流谿今为山僧填为平地起屋于其上问其泉则指一大井示余曰此庶子泉也可不惜哉【集古録】
　　唐李阳冰滑州新驿记
　　右新驿记李阳冰篆碑在今滑州驿中其隂有铭曰斯去千载冰生唐时冰今又去后来者谁后千年有人吾不知之后千年无人当尽于斯呜呼郡人为吾寳之不知作者为谁然贾躭尝为李腾序说文字源盛称阳冰此记躭为滑州刺史因见斯记而称之耳阳冰所书世固多有可爱者不独斯记也嘉祐八年十二月二十六日书【集古録】
　　右唐滑台新驿记李勉撰李阳冰篆其隂有铭欧阳公云不知作者为谁余尝考之乃舒元舆玉筯篆志后赞也其文载于唐文粹及元舆集中欧阳公偶未见之尔【金石録】
　　新驿记唐秘书少监李阳冰书阳冰在唐以篆学名世自秦李斯后号能书者不得伯仲间见也今世壮碑巨碣尚多有之其诣絶处更无蹊辙可索碑隂有颂谓斯去千载冰生唐时冰今又去后来者谁后千年有人吾不得知之后千年无人当尽于斯呜呼郡人为吾寳之欧阳公尝疑唐相贾耽为之盖耽爱阳冰书尝为序其说文字源耽后又为滑州刺史其为刻此或可信也余考其言盖舒元舆所为玉筯篆志谓斯去千载冰复去矣谁能得之当尽于斯呜呼至人则与今碑隂或异盖后人因其文改定以合此记也虽然阳冰篆字其甚工处不尽于此而刻元舆颂者独见此碑耳元舆又谓阳冰其格峻其力猛其功备光大于秦斯矣则亦屡进而不止也【广川书跋】
　　唐李阳冰忘归台铭
　　右忘归台铭唐李阳冰撰并书铭及孔子庙城隍神记三碑并在缙云其篆刻比阳冰平生所篆细痩世言此三石皆活嵗久渐生刻处防合故细尔然时有数字笔画特伟劲者乃真迹也【集古録】
　　右唐忘归台铭集古録云此铭及孔子庙城隍神记三碑并在缙云其篆刻比阳冰平生所篆细痩世言此石皆活嵗久稍生刻处防合故细也恐无是理若果尔更加以嵗月则遂无复有字矣此数碑皆阳冰在肃宗朝所书是时年尚少故字画差疎痩至大厯以后诸碑皆莫年所篆笔法愈淳劲理应如此也【金石録】
　　唐李阳冰阮客旧居诗
　　李阳冰阮客旧居诗云阮客身何在僊云洞口横人间不到处今日此中行阮客者不见其名氏盖缙云之隠者也彼以遁俗为髙而终以无名于后世可谓获其志矣然圣人有所不取也阳冰欲称其人而不显其名字何哉岂阮客见称于当时而阳冰不虑于后世邪夫士故有显闻于一时而泯没于万世者矣顾其道何如也阳冰篆字世传多矣此磨灭而仅有尤可惜也治平元年四月二十有六日书【集古録】
　　唐李阳冰四絶碑首
　　四絶碑首者李阳冰篆法慎律师碑额也在扬州龙兴寺唐李华文张从申书李阳冰篆额律师者淮南愚俗素信重之谓此碑为四絶碑律师非余所知华文与从申书余亦不甚好故独録此篆尔【集古録】
　　唐李阳冰篆千字
　　阳冰于书授法张旭世疑长史游于颠冥之地所以离遁绳墨而自放者也岂有迹可求哉观阳冰此帖得书法三昧虽规合矩应不遁方圜至其神眀合离殆无蹊径可蹈而循固知与长史异者形迹之间也书家以法相授其律甚严非心融神防未尝以付始求于法终不参流动如羚羊挂角更无形迹逮其游于法之外斯可语成法矣【广川书跋】
　　唐李阳冰琴铭
　　唐李袐监琴铭十字特竒古阳冰小篆惟见于此琴在太常昔陈仪为协律郎尝出以示客余因摹其书今琴入禁中故世以其书贵也沈存中书曰南溟岛上得一木名伽佗罗纹如银屑其坚如石命工斲此琴且谓琴材欲轻松脆滑木坚如石可以制琴所未谕也观此是括未尝见琴其铭亦不尽见也今铭曰以为临岳等此岂为琴材者邪或曰琴之临岳何据曰昔孙绰云回风临岳刈饰流离成公绥亦曰临岳则济州之丹林顔黄门曰琴首更者名临岳琴必以坚木借弦欲其不刻入也世人既不见琴而铭又少得传括以其书行于世则余不得不辨【广川书跋】
　　唐李阳冰篆书谦卦爻辞
　　阳冰唐人以小篆著者也其书谦卦爻辞谦字二十余多别体乃以代谦按说文多语也从言冉声地名有邯县汝阎切谦敬也苦嫌切音义不同相去千里乃以充乏竒徒以此学人所罕习是以欺人如此岂知千载而下为识者所勘邪【杨升庵集】
　　少温书犹蹈孔轨潜心改作当时谓为苍颉后身观其上某大夫书其自任可知矣此刻旧藏芜湖民家近世始出简翁此夲乃旧搨可寳【苍润轩碑跋】
　　李阳冰此刻虽再登石居然有残雪滴溜之状是廷尉正脉至于谦卦当人置座右一纸【弇州山人稾】
　　唐李阳冰书三坟碑
　　按此碑为李曜卿兄弟三墓其人皆有文学早仕宦而不夀以殁防少弟季卿撰表而宗人阳冰以玉筯刻之也其石犹故物故无传改之譌舒元舆所谓虫蚀鸟歩鐡石隔壁龙蛇骇觧鳞甲活动庶防于此见其一班【弇州续槀】
　　此季卿表曜卿三墓阳冰书碑虽无翻刻字字画法具而神亡似与前碑同王元羙乃谓石犹故物故无传改之譌岂别一碑邪抑未见前碑邪元羙自任识书恐于此碑失之矣【石墨镌华】
　　唐李阳冰先茔记
　　此李氏卜塟李曜卿兄弟三人而弟季卿记从子阳冰书卜地人为邵权记云偏得管郭之道管谓公眀郭则景纯也书玉筯经大中祥符间翻刻故不及缙云碑【石墨镌华】
　　唐李白三帖
　　胡文穆记李白三帖其一云乗兴蹋月西入酒家不觉人物两忘身在世外其二云夜来月下卧醒花影零乱满入襟防疑如濯魄于氷壶也其三云楼虚月白秋宇物化于斯凭防身势飞动非把酒自忘此兴何极余亦见其一帖云吾头懵懵试书此不能自辨贺生为吾读之虽其字迹真赝有不可必者然词语豪爽趣韵自别信非太白不能道也【唐锦龙江梦余録】
　　唐王缙王忠嗣碑
　　唐朔方河东河西陇右节度使清源公王忠嗣碑中书侍郎元载撰门下侍郎王缙书载其女夫也所记事与史不甚异其文词琐冗无足多者缙于书称名家与李邕相伯仲评者谓其过薛少保今其结法清婉老劲不在岳麓云麾下览者自当得之【弇州山人稾】
　　忠嗣殁于天寳初碑立于大厯十年元载撰文王缙书载忠嗣女夫缙王摩诘兄也缙名能书结法老劲真可与李邕伯仲然姿态婉媚唘后世如赵承旨诸人书者此等碑也【石墨镌华】
　　唐李潮弥勒像碑
　　右唐惠义寺弥勒像碑李潮八分书潮书初不见重于当时独杜甫诗盛称之以比蔡有邻韩择木今石刻在者絶少惟此碑与彭元曜墓志尔余皆得之其笔法亦不絶工非韩蔡比也【金石録】
　　唐吴郁净土堂碑
　　唐安乡郡开元寺卧禅师净土堂碑铭监察御史张鼎撰雍县尉吴郁书天寳九载庚寅立称卧禅俗姓辛氏名顺忠陇西狄道人陇右按察使崔升进奏住河南开元寺右胁而卧诸漏已无开元中诏陇右节度使张守珪为就寺造净土堂故为铭自河陇没于羌夷州县城郭官寺民庐莫不毁废唯佛寺与碑铭文字载佛寺者往往多在世皆以为西方幽逺殊类异俗不知礼义出于天性故夷之然其于佛皆知信慕以其有罪福报应之说余以谓西夷虽恣睢甚者及晓之以曲直是非恱且从也固不可谓其天性无欲善之端是以虞夏之世东渐于海西被于流沙朔南暨声教则能令其信慕者亦非特有佛而已也彼以罪福报应之说动之未若不动之利害而使之心化此先王之徳所以为盛也【元丰类槀】
　　唐史惟则大照禅师碑
　　右大照禅师碑唐吏部贠外郎卢僎伊阙县尉集贤院待制兼校理史惟则书碑天寳元年立唐世分书名家者四人而已韩择木李潮蔡有邻及惟则也【集古録】
　　唐史惟则舞阳侯祠堂碑
　　右舞阳侯祠堂碑唐王利器撰史惟则八分徐浩篆额天寳二年县令张紫阳修樊哙庙文及书篆皆可爱也【集古録】
　　唐史惟则造像记
　　右唐陈留尉刘飞造像记史惟则小字八分书按封演闻见记云宗尝幸骊山登朝元阁命羣臣赋诗正字刘飞诗清防特激赏右相李林甫怒飞不先呈已出为一尉而卒士子寃之今此记有云顷校文金殿赓歌柏梁叨沐锦衣之赐遂有长沙之役又云圣恩广被移官大梁如此则演所记为不诬矣记在洛阳龙门上字画甚工而世颇罕传【金石録】
　　唐史惟则凉国夫人碑
　　右唐凉国夫人李氏碑李郭子仪夫人也碑韩云卿撰史惟则八分书并篆额文词颇简古而字画工妙可喜或云碑今亡矣故世罕传云卿乃退之叔父科斗书后记所谓大厯中以文词独行中朝者【金石録】
　　唐史惟则大智禅师碑
　　此碑为唐史侍御惟则书窦臮述书赋称史书古今折衷大小应声价变极不落莫也其行笔絶类太山铭而缜密过之知开元帝润泽所自耳大智师北宗之铮铮者严挺之粗能其家言俱可存也【弇州山人稾】
　　史惟则分隶书窦臮称其古今折衷大小应变如因髙而瞩逺俯川陆而必见今观此碑信是开元间分书第一手严挺之文亦丽则可观大智师见唐方技传传云开元二十年卒碑云二十四年【石墨镌华】
　　唐史惟则大智禅师碑隂记
　　碑隂阳伯成撰记施净财事而惟则书书法痩而少态与前碑异何也【石墨镌华】
　　唐史懐则书山隂述
　　右唐宇文颢山隂述杜陵史懐则书懐则与史惟则同时必其晜弟也惟则以八分著名懐则之书盖不减惟则而初不见称于当时者岂非其位不显乎以此知士负其艺能或以垂名于不朽或遂湮没而无闻者盖亦有幸不幸也【金石録】
　　唐王遹虞城李令去思颂
　　右虞城李令去思颂李白撰文王遹篆唐世以书自名者多而小篆之学不数家自阳冰独擅后无续者其前惟有碧落碑而不见名氏遹开元天寳时人在阳冰前而相去不逺然当时不甚知名虽字画不为工而一时未有及者所书篆字惟有此尔世亦罕传余以集録求之勤且博仅得此尔今世以小篆名家如邵不疑杨南仲章友直问之皆云未尝见也治平元年二月七日书【集古録】
　　右唐虞城令李公去思颂李白撰王遹书碑侧题云元和四年二月重篆盖遹不与白同时此碑后来追建尔欧阳公集古録云遹在阳冰前者误也【金石録】
　　唐张从申静先生碑
