<!-- { "loadSidebar": true } -->
　　宋季子以字行家于临川为诗文有法且留意于隶古之书所获汉魏诸碑刻必夙夜潜玩三走鄱阳见伯诚先生欧君复悉以作隶之法授焉复从龙虎山中质诸方壶翁从义翁于是学大进遂以善隶书知名【宋濓重校汉隶字源序】
　　季子善草隶洪武中为周府奉祠【金谿人物志】
　　桂衡
　　桂衡字孟平睦人洪武中为钱塘儒学修业斋训导迁山东转谷府奉祠诗文字画皆有可观【水东日记】
　　陆行直
　　陆行直字季衡呉江人洪武中以人才授翰林典籍【书史防要】
　　行直善书【詹氏小辨】
　　杨曜宗
　　杨曜宗晋江人洪武中以明经荐授晋江训导累迁韩府长史善古文书法【欧大任清源文献】
　　徐定
　　徐定字道永嘉人工隶楷洪武庚午中应天乡试擢亲王府纪善改监察御史【东里续集】
　　秦震
　　秦震临邑人性聪慧不待学而能书尝入水得古碑以手摩之出而书録不遗一字洪武庚午举于乡【张文炳济南府志】
　　粘鹏
　　粘鹏字时举武邑人工于诗辞尤善草书篆洪武庚午举人除四川阆中教谕取入翰林未及赴京【黄试武邑县志】
　　朱吉
　　朱吉字季宁昆山人洪武中被荐授户科给事中以善书改中书舍人迁翰林侍书出为湖广按察佥事【昆山人物传】
　　朱定安
　　朱定安字士隆吉长子精楷书尤工古篆得周伯琦笔法尝积其书草瘗之名篆冡【方鹏昆山志】
　　朱永安
　　朱永安字士常定安弟博学工诗文又善真草书得晋人笔法嗜古书购蓄甚富【方鹏昆山志】
　　郑济
　　郑济字仲辨浦江人受学宋太史为诗文书法得晋唐诸体洪武癸酉召授左春坊左庶子【郑柏贤达传】
　　郑燧
　　郑燧字允资济从侄歌诗俊逸尤工楷书【贤达传】
　　刘敏
　　刘敏字孟功长洲人洪武中荐授徳清知县后以善书征入翰林拜中书舍人【苏州志】
　　陆宗善
　　陆宗善字尚讷华亭人洪武中以硕学髙行举于乡再令剧邑为诗流丽雄伟字画亦清劲【华亭志】
　　刘朴
　　刘朴字子素吉水泸江人少有志节耿介絶俗其书清劲洒落为文章诗歌古雅典则洪武二十年试翰林得官客死京师【解学士集】
　　杨熺
　　杨熺字尹昭缙云人洪武戊辰进士除刑部主事转御史以清直著名工诗文及晋书法学者宗之【括苍志】
　　任勉之
　　任勉之字近思华亭人登洪武甲戌进士官至睢州知州文学杨鐡崖书学米南宫而不以自名【顾清松江志】
　　俞仲几
　　俞仲几【朱谋垔书史会要作仲基】其先河南人居上海竹冈西工书与宋克相友善【松江志】
　　章昞如
　　章昞如能诗善楷书仕至中书舍人【松江志】
　　杨彞
　　杨彞【绍兴府志云字宗彞】余姚人文章书画无不精妙尤长于诗洪武间为长泰主簿长子志编戍普安彞乞就养居东屯四面多松轩曰万松自号万松老人【贵州通志】
　　徐济
　　徐济苏州人洪武中知邵武府工楷书【邵武志】
　　刘理
　　刘理字彦铭先世从开封徙金陵洪武中以善篆书为中书舍人【刘思敬存征续集】
　　刘素
　　刘素字太初理之子永乐中以正书选入翰林供奉久之命继父为中书舍人【存征续集】
　　刘良
　　刘良素之子亦以能书荐修宣庙实録【存征续集　顾起元客座赘语云三世能书皆官中书舍人】
　　胡时
　　胡时字子俊上杭人以明经教授于乡善诗工楷书洪武间荐授本学训导【伍晏汀州志】
　　林观
　　林观字用賔闽人洪武中隠居不仕善隶书【闽书】
　　屠任
　　屠任嵊人家贫力学善诗文兼精篆隶洪武间任萧县训导迁河南武陟知县【绍兴志】
　　岳彦髙
　　岳彦髙号雪樵防古色目人太祖时为云阳令免官流落江湖因家武塘精懐素草书【章士雅嘉善志】
　　顾孝渊
　　顾孝渊以孝友称善草书宗雪樵后从事藩府以诖误迁文安【倪玑嘉善志】
　　胡琏
　　胡琏洪武中以楷书任工部主事【张云翔鳯阳县志】
　　镏恕
　　镏恕字如心洪武间为福建某驿丞归隠越山之西喜为古文及篆隶章草【书史防要】
　　黄采
　　黄采字宗素号一斋嘉定人洪武中贡之国学授御史陞兖州知府书法赵承旨【詹氏小辨】
　　黄夀
　　黄夀字永龄采子亦能书【书史防要】
　　王洪
　　王洪抚州人詹景鳯云洪武中有抚州王洪者作小字匀净成家【詹氏小辨】
　　谢林
　　谢林字琼树好学工文词尤精真行篆隶书着字学源委五卷以正近代六书之谬洪武中用荐为新郑教谕【孙伟徳毘陵志】
　　张绅
　　张绅字士行山东人【名贤遗墨云字仲绅洪武中为浙江布政】负才略谈辨纵横能作篆书【书史防要】
　　张绅工大小篆精于赏鉴法书名画多所品题撰法书通释一卷自称云门山樵亦称云门遗老【静志居诗话】
　　郑金
　　郑金字公济常熟人洪武二十四年由明经授大理评事进监察御史陞广东按察使改福建左迁济南知府能诗善书翰【邓韨常熟志】
　　薛穆
　　薛穆字公逺号澹园洪武中为栁州通判能诗文善楷书【书史防要】
　　呉原颐
　　呉原颐宣城人博学明经善诗文隶书洪武间为宁国府训导歴国子博士致仕后应召修书成乞归【分省人物考】
　　芮麟
　　芮麟字志文宣城人洪武间知台州府谪戍边后以荐知建宁府为政有古循吏风且好学不倦尤善楷书【分省人物考】
　　林瑜
　　林瑜字子润号后山漳之龙嵓人洪武中以太学生擢五军断事终浙江参政能诗文善书法【书史防要】
　　龚炯
　　龚炯字延璋晋江人刻志为学诗文为当时所称书翰遒劲端严得欧阳率更笔意洪武中应荐以亲老乞归【八闽通志】
　　董纪
　　董纪字良史【西郊笑端集云以字行更字述夫】号一槎上海人洪武中任江西按察佥事善草书【书史防要】
　　周渊
　　周渊夀昌人洪武中为中书舍人累官四川参议善书翰【书史防要】
　　王佐
　　王佐定逺人笃学好古凡法帖名画多能鉴定善虞世南书洪武时以才为镇抚【开国臣传】
　　薛绩
　　薛绩字汝嘉号古岩吴江人善书【书史防要】
　　范礼
　　范礼字宗嗣常熟人真草篆隶俱能【书史防要】
　　马孜
　　马孜字彦强吴江人善书洪武中尝受荐不仕【吴中人物志】
　　彦强从詹孟举游名山观前人碑石议论笔法小楷归宗晋唐后自列门阀精絶可爱【书史防要】
　　吴均
　　吴均字平仲【广东通志云临川人洪武末寓琼州后擢髙第青阳集附録云官右春坊右中允】善书法【书史防要】
　　顔慤【误作顾慤今从鐡网瑚】
　　顔慤字存诚慈溪人官司经局正字真草篆隶俱工【书史防要】
　　黄昶
　　黄昶字叔旸义乌人以明经举于乡宋濓纂修实録以工书服劳史馆事竣受命伴读齐府【刘基犂眉公集】
　　刘爆
　　刘爆字彦正鄱阳人尝为严之建徳令留意篆学歴年之久靡不贯通【宋濂篆韵集钞序】
　　吴植
　　吴植字子立严州人以处士征授藤州知州别自号白玉壶善草书【书史防要】
　　张翨【一作翼】
　　张翨字翔南其先睦人徙居檇李【吴中人物志云太仓人】博学强记属文敏防好为竒涩语而切于理正书宗晋【书史防要】
　　翨书大字如斗终日挥洒不倦盖其所长也【吴中人物志】
　　沈宗学
　　沈宗学字起宗隐于炼墨自号墨翁博学善书能作径尺大字詹孟举评其书兼欧虞顔桞有冠裳佩玉气象【吴县志】
　　沈贵成
　　沈贵成字志道宗学子亦博学能书【吴县志】
　　都嗣成
　　都嗣成字文信善书有晋人笔意自号省庵【吴县志】
　　徐彦裕
　　徐彦裕华亭人工草书善骑射【松江志】
　　杨仁夀
　　杨仁夀号渔隠天台人寓松江字学鲜于枢得其风韵【松江志】
　　周昉
　　周昉字元亮号草庭读书乐道以古人自期诗文典雅作小楷得晋人笔意【杭州志】
　　金颖伯
　　金颖伯从武林俞紫芝游防于经学工书为人清介雅饬【秀水志】
　　李善
　　李善字性初宜山人结茅隠居精楷书逼真晋人【王文炳庆逺府志】
　　祝望
　　祝望字公望龙防人絶意仕进结庐石处山隠焉工于琴诗尤善临池技【万廷谦龙防县志】
　　许鸣鹤
　　许鸣鹤字暨广庐陵人官中书舍人受业詹孟举之门行草沉着可爱【书史防要】
　　程辂
　　程辂字伯衡江西新城人精于书札尤长篆隶亦号东臯处士【王材江西新城县志】
　　陆仁
　　陆仁字良贵太仓人明经好古以诗名于时复工字学楷书草书皆矜贵【钱肃乐太仓州志】
　　沈世逺　何琮
　　沈世逺何琮皆不知爵里大抵洪武初人多法赵【詹氏小辨】
　　谢章
　　谢章【太祖时人】詹同谢章隶书歌云君不见天雨粟泣魑魅苍颉制字泄天秘蝌蚪之文久茫然史籀秦斯两相继大小二篆生八分此后六书从简易邕邈隶字近古淳羲旭行草纷如云谢章读书隶更好使我见之过所闻不求妍巧自奇拙禹鼎周彞文断缺连昌宫中坠井钗赤壁江底沉沙鐡鱼鱼雅雅锥画深一字岂但值百金冠冕佩玉古君子天生古貌多古心春蚓秋蛇世交错嗟我豪端久荒落墨池风暖白日长正欲相从谢章学【詹同天衢舒啸集】
　　陈元达
　　陈元达【太祖时人】宋濓耘庵铭曰良乡丞陈谦嗜学弗倦慨然有志于事功陈翰林元达以飞白书其憩止之室曰耘庵【宋濓翰苑别集】
　　胡朝翰
　　胡朝翰【太祖时人】方孝孺黙山精舍记云余年十七八侍先君守济宁夀昌胡君朝翰自太学来分教鲁诸生能为诗执笔作行草书蜿蜒满纸余私敬爱之【逊志斋集】
　　张谷【一作毂】
　　张谷【太祖时人】方孝孺感旧诗云杯酒论心有几人天台张谷旧相亲近来诗句多奇语书比藏真更絶伦【逊志斋集】
　　方孝孺
　　方孝孺字希直一字希古宁海人洪武二十五年擢汉中教授蜀献王聘为世子师为名其读书之庐曰正学皇太孙即位召为翰林博士进侍讲寻陞侍讲学士靖难时以死殉【书画记】
　　希直不以书名而刚方不折之气流溢笔墨间【弇州山人稿】
　　徐辉祖
　　徐辉祖中山王长子初名允恭太祖赐名辉祖嗣魏国公尝侍懿文太子学通经书大义从詹希元学书善书大字建文君特见信任文皇即位勒罢幽系卒【瑚网】
　　陈性善
　　陈性善名复初以字行山隂人洪武十八年进士授行人司副改翰林检讨善楷书召书御前他中书见上威严颤不能笔独性善动止端详称上意赐酒留禁中竟日累迁礼部侍郎靖难兵起以副都御史监军灵壁与彭与明等皆见执朝衣而沉河【瑚网】
　　郑恕
　　郑恕字本忠仙居人能赋诗善书画好古博雅家甚贫一介不妄取日与生徒讲论经理髙风劲节一时敬向宁波知府礼聘为昌国训导未几知萧县靖难师破萧恕死之【书画记】
　　王艮
　　王艮字钦止吉水人建文时进士官翰林修撰为人正身饬色不可玩狎诗词警永字画精妙为文雄伟光彩燕兵渡淮服脑子卒【名贤遗墨】
