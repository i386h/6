<!-- { "loadSidebar": true } -->
　　唐瞿令问书元结阳华岩铭
　　右阳华岩铭元结撰瞿令问书元结好竒之士也其所居山水必自名之惟恐不竒而其文章用意亦然而气力不足故少遗韵君子之欲着于不朽者有诸其内而见于外者必得其自然顔子萧然卧于陋巷人莫见其所为而名髙万世所谓得之自然者也结之汲汲于后世之名亦已劳矣嘉祐八年十二月二十六日书【集古録】
　　唐张増叚行琛碑
　　此碑名不着而书法遒逸丰美极是当家书者为张増増无书名亦可以知唐人能书者多矣非此碑则后世不知有増也按碑行琛者忠烈公秀实父忠烈兄弟四人长祥頴次公次秀成次同頴史传不着因为拈出碑又不署撰文者姓名岂即张増邪忠烈公汧阳人碑在汧阳完好可搨赵明诚金石録又有一碑云杨炎撰萧王书与此不同而却无此碑岂叚公有二碑邪书之以俟考【石墨镌华】
　　唐陆贽贺兰夫人墓志
　　贺兰夫人墓志唐陆贽撰或云贽书也题曰秘书监陆公夫人墓志铭而贽自称侄曽孙此石在常州【集古録】
　　唐韩愈题名
　　右韩退之题名二皆在洛阳其一在嵩山天封宫石柱上刻之天圣中余为西京留守推官与梅圣俞游嵩山入天封宫裴回柱下而去遂登山顶至武后封禅处有石记戒人逰龙潭者毋妄语笑以黩神龙龙怒则有雷恐因念退之记遇雷意其有所试也其一在福先寺塔下当时所见墨迹不知其后何人模刻于石也治平元年三月二十二日书【集古録】
　　右唐韩退之题名在嵩山天封观柱盖退之自书又一夲与石洪等题名在洛阳福先寺乃同逰者所书尔世间又有退之与大颠书乃国初一学佛者伪作而欧阳公集古録以为非伪永叔平生为文宗师退之且力诋释氏而独言此书何邪【金石録】
　　唐韩愈与颠师书
　　右韩文公与颠师书世所罕传余以集録古文其求之既勤且博盖久而后获其以易繋辞为大传谓着山林与着城郭无异等语宜为退之之言其后书吏部侍郎潮州刺史则非也盖退之自刑部侍郎贬潮州后移袁州召为国子祭酒迁兵部侍郎久之始迁吏部而流俗相传但知为韩吏部尔颠师遗记虽云长庆中立盖并韩书皆国初重刻故谬为附益尔治平元年三月十三日书【集古録】
　　唐陈谏书韩愈南海神庙碑
　　右南海神庙碑韩愈撰陈谏书以余家旧藏集夲校之皆同惟集夲云蜿蜿蜒蜒而碑为蜿蜿虵虵小异当以碑为正今世所行昌黎集类多讹舛惟南海碑不舛者以此刻石人家多有故也其妄意改易者颇多亦頼刻石为正也【集古録】
　　唐郑余庆百岩大师碑
　　百岩大师懐晖碑徳舆撰文郑余庆书归登篆额又有别碑令狐楚撰文郑絪书懐晖者吾不知为何人而彼五君者皆唐世名臣其喜为之传道如此欲使愚庸之人不信不惑其可得乎民之无知惟上所好恶是从是以君子之所慎者在乎所学楚之文曰太师泥洹茶毗之六年余以门下侍郎平章事摄太尉泥洹茶毗是何等语宰相坐庙堂之上而口为斯言皋防稷契居尧舜之朝其语言尚书载之矣异乎此也治平元年七月十三日雨中书【集古録】
　　唐彭朝议书王粲石井栏记
　　魏侍中王粲石井栏记贞元十七年山南东道节度使于頔撰掌书记胡证书记一参谋太子舍人甄济撰判官彭朝议书云上元三年山南东道节度使来瑱移井栏置于防州刺史官舍故为记甄济者韩愈所谓阳瘖避职卒不汚禄山父子事者也其文得之为可喜而朝议书尤善皆可爱者也【元丰类藁】
　　唐呉通微鱼朝恩碑
　　右唐鱼朝恩碑呉通撰通微书朝恩虽以谴死然其徒如窦文塲焦奉超犹居中用事故徳宗朝诏为立碑通兄弟于陆贽谤毁抵排无所不至至为朝恩碑则称颂功徳如此可以见其为人矣【金石録】
　　按贾氏谈録言通微为学士工行草然体近吏中州士大夫效习之谓为院体此碑清圆有余遒劲不足即所谓院夲体非邪得顔尚书小许钩磔便脱此病夏热偶题【弇州山人藁】
　　呉通微为学士工行草然有讥其近吏者此碑清圆婉逸虽钩磔小减而亦微有晋之风度观者当自得之【石墨镌华】
　　唐呉通微行书楚金禅师碑
　　学书之盛莫逾李唐今世虽纸烂墨渝而收者得其一字犹凤毛麟角不嫌于少多寳佛塔鲁公之书遍天下而通微此刻仅见之即此可以想见当时之盛矣故世人有言者曰収藏贵富赏鍳贵精二者我今见之印翁夫子矣原溥其世守之甲寅三月十八日记【苍润轩碑防】
　　唐戴叔伦书抚州六咏
　　陈公逺得戴容州临川六咏笔画疏瘦娆防劲疾不在唐诸子下然世不以能书名也盖叔伦自以词学着闻世少见其书宜其不为人知其后识曰龙沙或疑叔伦燕人者今考新旧书皆曰豫章或曰其先盖幽都又戴自宋出无相及也豫章记言章江东岸沙势如卧龙状故叔伦诗曰邻里龙沙北以沙岸如龙故云【广川书防】
　　唐林藻深慰帖
　　唐林藻书世不多见今观此帖意韵近古字字圆熟甚可崇尚当寳惜之勿忽延祐丁巳閠正月八日员峤真逸河东李倜敬题【书画题防记】
　　唐林藻深慰帖曽入宣和御府今书谱中止存此帖予获收之爱其不经意中天真烂然诚可法也畴斋张仲夀题于有何不可之堂时延祐戊午九月望日【同上】古人能书皆善用笔故举措即有一种风致此卷世不多见识者宜寳之也黄中敬观【同上】
　　林藻书迹世所罕见此帖遒劲浓纎间杂参错如冠冕佩玉之士慷慨论议于庙堂之上壁立万仞而以慈祥岂弟发之唐人中丁丁者也杂之魏晋书中未易优劣严陵邵亨贞识【同上】
　　宣和所藏唐林藻深慰帖即此卷也祐陵谓其书婉约丰妍得智永笔法当时博采止得此帖况后世乎彦防当慎寳诸汝阳袁华识【同上】
　　唐自太宗置文馆为教飬之地故一时习书者随所见闻能造其妙林藻盖得智永之法而精者也此卷不经意书而婉约丰妍纎悉俱备孙过庭云书时有乖有合此盖得其时之合也宜寳藏之句呉张适识【同上】右林藻深慰帖藻字纬干莆田人父披为华阳郡守有子九人世所称九牧林氏者也藻贞元七年进士尝试珠还合浦赋人谓之神助官至岭南节度副使有书名而传世甚尠宋宣和书谱所载惟此而已今唐帖如欧虞顔桞世所盛传者皆不复多见况其余乎此帖仅一纸歴数十纪而不失可谓难矣匏翁其永寳之李东阳志【同上】
　　右唐林藻深慰帖元人防者五李倜士河东人官侍读学士諡章肃张仲夀希静夲内臣带学士承防邵亨贞复孺睦人寓华亭袁华子英昆山人国初郡学训张适子宜长洲人终宣课大使按诸防谓此帖即宣和书谱所载今验无祐陵印记惟有绍兴二小玺似为思陵所藏盖南渡后购収先朝书画民间藏者或有内府印记即拆裂以献又当时多属曹勋龙大渊鍳定二人目力苦短往往剪去前人题语此帖或民间所献或经曹龙之手皆未可知也又有柯九思陈彦亷名印柯字敬仲天台人官奎章鍳书博士此帖印记特多且有秘笈字盖其所藏也而仲夀所题亦云尝藏之彦防名寳生泉州富商元末居太仓家有春草堂所蓄书画极富袁张二人尝主其家此防又为陈氏题者则此帖经三氏收藏无疑后归呉江史明古而吾师匏庵先生得之故某数获观焉今疏夲末如此其详则俟博雅君子【甫田集】
　　唐林纬干书学顔平原萧散古淡无虞褚軰妍媚之习五代时杨少师特近之【容台集】
　　唐李贻孙书隂真人诗
　　鄷都宫隂真人祠刻诗三章唐贞元中刺史李贻孙书元丰四年转运判官许安世即祠下尽阅其石谓此三诗真隂氏作如还丹等皆后人托之廼属知防州呉师孟书既成送观中于是尽破【音毁见列子】其余石故今世不得传余尝得旧石夲然独存此也真人名长生新野隂氏夲儒生有才思善著书其学类左元放尝授太清神丹故世传其丹经賛文甚古雅亦异东汉时人不知尝为此诗也此诗虽然与汉人异不知安世何据而知余益知前所毁弃未必皆非长生所述葛洪曰长生服金液半齐其止世间防千年然后仙去殆古强所谓洪亦不省也【广川书防】
　　唐薛希昌游济渎记
　　右游济渎记唐吏部侍郎逹奚珣撰兵曹参军薛希昌八分书济渎在今河南济源县西三里嵗癸酉仲冬予亦尝获游渎有祠以祀大济之神其殿北复有北海神殿北海之前有池周七百歩其西一池周与之等而中通焉即济水所聚盖其源自王屋山天坛之颠伏流百里至此复见东南合流至温县歴虢公台入于河禹贡所谓导沇水东流为济是也东池俗传间能出物以应人之求然率始于三月至四月望而止余月则否盖春夏之交泉脉腾沸而济尤劲疾物随沸而上人或不取须臾复沉予之游也黙祷于神愿出物以彰灵异道士云隆寒水泉不动物不能上予笑曰岂有灵神而畏寒者乎尔姑为我祷久之物竟不能出道士之言始信而世俗所云皆诞妄也【金薤琳琅】
　　唐张谊书姜嫄公刘庙碑
　　右唐姜嫄公刘新庙碑中书舍人髙郢撰试大理评事张谊行书庙在今邠州城南唐邠宁节度观察使张献甫所迁故当时称曰新庙而髙郢为文予昔以尚书郎出使宁夏道邠谒庙其后稍上有履迹平【尔雅大野曰平俗作坪非】乃姜嫄履巨人迹所在予为大书履迹平三字俾州官刻寘庙侧盖州人但知有庙而少知乎此故表而出之【金薤琳琅】
　　碑在邠州张献甫为节度作庙祀姜嫄公刘者也髙郢撰张谊书郢事李懐光能引譬忠义不为势屈卓然名臣独为相时不能制王叔文軰耳文尤冗弱殊无足称张谊于书家不甚着此书不及王缙而略似桞公权亦足存也【石墨镌华】
　　唐元稹修桐柏宫碑
　　右唐元稹撰文并书其题云修桐柏宫碑又其文以四言为韵语既牵声韵有述事不能详者则自为注以觧之为文自注非作者之法且碑者石柱尔古者刻石为碑谓之碑铭碑文之类可也后世伐石刻文既非因柱石不宜谓之碑文然习俗相传理犹可考今特题云修桐柏宫碑者甚无谓也此在文章诚为小瑕病前人时有忽略然而后之学者不可不知自汉以来墓碑多题云某人之碑者此乃无害盖目此石为某人之墓柱非谓自题其文目也今稹云修桐柏宫碑则于理何稽也【集古録】
　　唐元稹修桐柏庙碑昔欧阳永叔谓刻铭于碑谓之碑铭后世伐石刻文既非因柱已不宜谓之碑则稹书此为碑过矣古者朝中庭谓之碑故以碑为节然独不可以石刻文遂谓之碑尝见伏防功徳铭曰尧碑禹碣歴古不昧范云亦谓尝见异书尧碑禹碣皆为籀文在崆峒山中此果足信哉余谓稹为此碑亦因是为据【广川书防】
　　唐李绅书乐毅论
　　李公垂短小精悍诗最有名时号短李其在翰林与李徳裕元稹同时又号三俊传称以文艺节操见用余固尝见石刻文字不知其小楷精到如此今世以海字夲为第一残阙已多此卷比右军所书甚小墨迹具全尤为可珍详视邸事固不侔词意亦卓然过之【攻媿集】
　　唐桞宗元般舟和尚碑
