<!-- { "loadSidebar": true } -->
　　右三龛记唐兼中书侍郎岑文本撰起居郎褚遂良书字画尤竒伟在河南龙门山山夹伊水东西可爱俗谓其东曰香山其西曰龙门龙门山壁间凿石为佛像大小数百多后魏及唐时所造惟此三龛像最大乃魏王泰为长孙皇后造也【集古録】
　　唐褚遂良枯树赋
　　枯树赋故龙阁夀春魏公家传云褚河南书其卷末题识止云正观四年为燕国公书而无书人姓名余按徐浩书品云中宗时中书令宗楚客恩幸用事尝赐二王真迹二十轴因制为十二屏以褚遂良枯树赋为脚大会羣贤张以示之薛稷崔湜辈见之皆废食叹息验此赋河南书明矣然既用作屏而今本乃横卷岂非后之好事者重装褙以便缄蔵邪抑河南书此赋自有别本邪不可复知也观其笔力遒媚颇逼二王非河南不能为也而学者多云燕公于志宁也按志宁曽祖谨仕周开国封燕志宁正观末始袭祖封而此赋乃在未封前岂当时公卿自有封燕者而史失其传邪或志宁嗣封当在前而书传记之误邪又不可得而详也予爱玩其书因究其本末而志于后【苏魏公集】
　　右枯树赋世皆以夀春魏氏为真丹阳苏丞相辨识之墨帖既蔵魏氏今所传苏丞相跋尾者亦摸勒也至或以雍元直所临仿为魏本而系苏跋其后余此本得之壻汶阳梁正夀正夀雅好笔墨且自精赏魏郑公尝云褚河南下笔遒劲甚得逸少体资此本皆兰亭笔法识者寡云开封丁禹锡毗陵胡承之以勒石大野晁无咎记【鸡肋集】
　　旧见陈了翁笔法清劲尝疑其创自为家今乃知髣髴出枯树赋耳豫章金陵所刻何曽有毫髪似哉晁补之字仅见以跌宕亦自有意况经前辈鍳定重以省印郡记累累无不可考胡氏世家在东南为盛世将摹刻又不一所此真迹尤其所寳故所在用意识之歴官大畧备焉壬午五月庐陵刘辰翁题【瑚网】
　　河南存笔在人间者数十年来特传有禊叙一本在故祭酒陈缉熙先生家号为真迹而今亡矣此外虽赝本亦罕经见此枯树赋殆是元人繙搨其中不胜褰裳濡足之苦其外正若桓大将军之于刘司空甚多似而多遗恨者后有晁补之跋却是真手笔辞气笔势皆极超拔矫然游龙金陵人家蓄之请予鍳玩因书云尔予见晁书前此止一小牍不知其精絶如此也【祝氏集畧】
　　唐褚遂良哀册文
　　褚遂良书在唐贤诸名世士书中为秀頴得羲之法最多者真字有法自成一家非诸人可以比肩此书盖其晚年笔绍兴丙辰十二月初五日臣友仁审定【瑚网】
　　天台詹君国器嗜古如嗜利近于汴梁市中购得褚登善所撰唐太宗哀册文一卷旧尝藏相台岳珂倦翁家后有北燕乔篑成所题定为唐人书詹君既自识其左复请濂一言之若论字画当为登善所书登善初师虞世南晩入右军之室故唐之能正书者仅二十八人而登善居三四之间此卷温润似虞其结体则多法右军世之人徒见登善所书或与薛稷类者遂疑之殊不知先哲有兼人之才而其作字初不拘一体张颠善草书至其小楷极端谨有法传其学者惟顔真卿得之耳观登善者宜以是求之篑成虽号能鉴古其言似不足征也国器尚永寳之翰林学士金华宋濂题【潜溪集】褚河南书太宗哀册文旧得之先友登州教授郭敬守先生书家论古名贤遗迹河南传世之佳者三龛碑儿寛賛及此帖耳三龛碑未得见尝见防稽邓宗经有儿寛賛墨迹真妙絶此帖亦今世所罕见者余家诸帖此当为冠【东里续集】
　　晋宋间人以风度相髙故其书如雅人胜士潇洒醖借折旋俯仰容止姿态自觉有出尘意陵夷至于中唐法度森然大备而怒张挺勃之气亦已露矣唐初诸贤去古未逺故犹有晋宋遗风观褚公所书哀册岂后人所可髣髴哉古人所为常使意胜于法而后世常法胜于意意难识而法易知顔柳之书余一见即知其美此书八九年中凡三见矣今始识其用意之妙正犹有道君子泊然内运非久与之居不足知其所蕴也【逊志斋集】褚公初以善书见知文皇后数直谏补益国事殊多遂受顾命以大节着为唐名臣卒之书为余事此其书文皇哀册文藏于吴江史明古明古喜读史能阳秋古人不独贵其书也然于古人所爱则得其摹刻之语亦深味之况其手迹哉则虽谓贵其书亦可也【匏翁家蔵集】右故相河南公褚登善书唐文皇哀册文得之吴江史氏家盖九百年而纸素完好墨色烂然刺眼真神物也评书者谓河南如瑶台婵娟不胜罗绮第状其美丽之态耳不知其一钩一捺有千钧之力虽外拓取姿而中擫有法此晚年笔似非虞永兴所能低昂也卷初落江南深山中且讳避故不登宣和御府及入海岳长睿诸君眼然亦用是得脱金烬为光尧帝阿晖赏识显晦固有时耳宋景濂尝为詹国器跋一卷云似河南笔然中落八字又无诸贤欵识其为赝本无疑阿晖既当上夸其父余之所得视景濂不既多乎【弇州山人藁】
　　唐褚遂良模禊帖
　　右唐中书令河南公褚遂良临晋右将军王羲之兰亭宴集序本朝丞相王文惠公故物辛未岁见于晁美叔斋云借于公孙辛巳歳购于公孙巘黄素两幅至欣字合缝用证摹本僧字果徐僧权合缝书也虽临王帖全是褚法其状若岩岩奇峰之峻英英秾秀之华翩翩自得如飞举之仙爽爽孤鶱类逸羣之鹤蕙若振和风之丽雾露擢秋干之鲜肃肃庆云之映霄矫矫龙章之动彩九奏万舞鹓鹭充庭锵玉鸣珰窈窕合度宜其拜章帝所留赏羣贤也至于永和字全呈其雅韵九觞字备着其真标浪字无异于书名由字益彰其楷则若夫临仿莫称于魏薛赏则不闻于欧虞信百代之秀规一时之清鉴也壬午四月二十二日寳晋斋舫手装襄阳米芾审定真迹秘玩【寳晋英光集】
　　右唐褚遂良所临王羲之兰亭褉帖永乐八年上在春宫得墨本命工刻之于石时大臣及近臣侍监国者各赐摹本得者裁六七人非恭慎端厚有文学者不预盖贵重之也此本都察院右副都御史虞谦所被赐者间出属臣士奇识于后臣侍上最久盖尝窃闻赐帖之防非独矜重法书要在奬励其人焉谦初为大理少卿上嘉其儒雅且明正寛厚志存泽物有大臣体特奏太宗皇帝以为右副都御史无几又命署刑部尚书而谕之曰余知卿无忝也既嗣大统廷臣虽有进官者然悉兼旧职独以大理平天下刑狱非谦不可遂改大理卿谦感知遇之厚孜孜尽心若宋欧阳观所为求生道于死狱者谦盖有焉凡人之丽于辟者往往心诚服之而无憾今九重惓惓夙夜图惟好生之徳洽于民心谦亦图惟厥终用永彰皇上知人之明而不忝明良千载之遇则家藏此帖固子孙万世之寳呜呼尚敬之哉【东里集】米元章书史云唐摹兰亭有二其一为王文惠家褚遂良黄绢上临本其一刘泾收唐绢临本今此本是元章所题手笔审定真迹以为褚法之妙薛魏欧虞所不能及殆即黄绢本也大理以十三百千购之仍详订其始末复以示余已无能赞叹聊补其未备云【余允文仲蔚先生集】
　　唐人临右军褉帖自汤普澈冯承素赵模诸葛贞外其严整者必欧阳率更而佻险者咸属褚河南河南迹尤多米襄阳既于书史称得苏沂家第二本以为出他本上然考之是双钩廓填耳书史又云右军笔精大令日寒二帖薛丞相居正故物后归王文惠家文惠孙居髙邮并收得褚遂良黄绢上临兰亭一本乏赀之官约以五十千质之后王以二帖质沈存中而携褚书见过请售因谢不复取后十年王君卒其子居髙邮欲成姻事因贺铸持至髙邮以二十千得之此本藏深山民间落黄拾遗熊手以百三十金售予后有襄阳题署备极推与且云是王文惠公故物辛巳岁购之公孙巘与书史语合按苏家本于崇宁壬午闰六月手装此则壬午之八月手装耳书法翩翩逸秀防画之间真有异趣襄阳所称庆云丽霄龙章动米庶几近之盖山隂之喆嗣而苏本则其仍孙何得甲彼乙此邪今年为万厯丁丑上距装裱之歳盖七甲子少三正朔耳安得不六倍其直也又有李伯时一跋虽真迹而似非题此卷故剔之以戒蛇足【弇州续藁】
　　行书兰亭序褚河南临澄心堂纸米元章跋在海宁陈家缺三行又兰亭褚临墨迹绢本王弇州家藏复归新都汪太学有米元章小行楷跋今在广陵【容台集】
　　唐褚遂良书隂符经
　　隂符经说者甚众以文义不贯颇费牵合盖尝疑也唐李筌传骊山老母之舍曰此符三百余言百言演道百言演法百言演术上有神仙抱一之道中有富国安民之法下有彊兵战胜之术分为三章又有六注谓太公范蠡鬼谷张良诸葛亮及筌也系以正义不言谁作后序中谓出于骊山老母亦间有无主名者畧计太公之言八张良之言九鬼谷六诸葛五范蠡才一见而筌及正义尤详又与世所版行注本不同后有断章三賛又士希严不知何许人作賛三道十九首可谓备矣或总题其后云观注者粗得一二若賛者畧无髣髴信其奥妙不可以智知而言说姑存之耳诚哉是也比岁于都下三茅宁夀观见褚河南真迹注本始知上古真仙谷出语一二以至三四自愚人以天地文理圣而后不言为谁其间有若相应答亦防意全不聨属者将由羣仙之集而为之邪抑髙真会粹而成此经邪初有道流携以求售索价不赀未几羽化于观中遂为三茅寳藏摹得其本以归兹因徐粹中醇一为慈谿至道宫建藏手写以遗之凡见河南所书三本其一草书贞观六年奉勅书五十卷其一亦小楷永徽五年奉防写一百廿卷及此盖书百九十本矣二者皆见石刻惟此真迹尤为合作字豆小而楷法精妙河南卒于显庆三年年六十有三永徽所书则五十有九矣岂惟笔力不可跂及亦安得此目力邪然三本详畧亦自不同草书本又冠以黄帝隂符经要当以此本为善仍命长子淳细书临摹于后尚存旧本之万一云【攻媿集】
　　唐褚遂良儿寛賛
　　河南三龛孟法师二刻早年所书房公乔圣教序记长安同州本并晚年书此儿寛賛与房碑记序用笔同晚年书也容夷婉畅如得道之士世尘不能一毫婴之观之自鄙束缚于毫楮间耳诸王孙赵孟坚子固书【郁逢庆续书画题跋记】
　　褚河南汉儿寛賛正书三百四十字中刮去字盖国讳也河南书岂待賛而显子固所谓容夷婉畅者殆得之矣至顺四年闰三月廿四日柳贯识【柳待制集】
　　子固以此賛与三龛孟法师碑用笔不同定为河南晚年书碑有岁月诚可信不疑然石刻视真迹自不无少异盖其转折精神处有非摹勒之巧所能尽也至正元年夏四月二十三日黄溍记【黄文献公集】
　　褚河南书清劲峻防平生大节盖已见笔墨之间古谓书类其人信哉豫章掲汯记【掲伯防集】
　　潜溪宋先生题褚河南书云登善初师虞世南晚入右军之室故唐之能正书者仅二十八人而登善居三四之间其温润似虞结体则法右军人徒见所书或与薛稷类者疑之不知先哲有兼人之才而作字初不拘一体张颠善草书至其小楷极端谨有法传其学者惟顔真卿得之观登善者宜以是求之此题识唐太宗哀册文也余尝见之此所书儿寛賛笔意正同赵子固柳道传先生黄文献公掲伯防跋语皆真迹但柳先生以刮去五字为宋国讳则又见宋以前文字亦讳此不知何也此书非深识者不达其妙又试以余书求之翰林学士解缙识【春雨集】
　　褚河南工隶楷尤为当时所重近世罕见真迹此有以枯树赋墨本示余殊不足以啓人意见其伪无疑今观此书笔势翩翩神爽超越大胜家侄帖诸刻诚可为希世之玩也永乐辛卯春正月庚寅庐陵胡广观毕拜手谨识【晃庵集】
