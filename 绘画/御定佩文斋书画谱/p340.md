<!-- { "loadSidebar": true } -->
　　后湖先生仙去已久残章坠稾不为六丁取去流落世间者尚或有之未有若吾徳友所藏如是之多也先生少不就举老不就徴盖神仙中人非世之所能羁绁者故语带烟霞嚼松风非食烟火人所能到此尤可寳也见徳友説未经散亡时其家所得词与诗与尺牍堆案盈箱迁徙十亡八九则不为世之所见何以寳而藏之者又不可胜计也伏读钦叹久之绍兴庚辰汝隂李夀臣书【鐡网瑚】
　　宋朱惇儒书乐毅报燕王书
　　余尝恨右军不冩此书而冩夏侯之论今观玉山汪季路所藏伊水老人手笔老人得无亦有余之恨乎季路将刻之石以贻永久余知有志之士当复有废书而泣者矣淳熙壬寅十二月庚申新安朱熹书【朱子文集】
　　宋朱惇儒小楷道徳经
　　岩壑老人小楷道徳经二篇精妙醇古近世楷法如陈碧虚之相鹤黄长睿之黄庭皆所不及唯湍石喻公之典引诸书为可方驾耳季路得之逺以相示恨目已昏盲不得尽见其妙处把玩不足因记其后而归之季路能攻石传刻以与好事者共之即大幸盖此书难得善本读此数章似少譌谬又为可传也庆元丁巳十月庚辰云台子私记【朱子文集】
　　宋喻樗遗墨
　　喻公子材防于经学敏于词艺绍兴初馆阁多俊杰视题名可考也乾道壬辰予自小宗伯奉祠过无锡子材老矣用两夫肩舆廷劳于途议论洒洒使人聼之倦其谓自天子至庶人皆有朋友三代而上每措之父子兄弟之间后世此道殊废予至今绅书之汪季路其外孙也出示公遗墨因题其后【平园集】
　　宋徐兢篆赤壁赋
　　才知之士满天下而书学不得其传许叔重稽诸通人作説文解字犹未能无阙误李少温中兴篆籕而所刋定尚多臆説信书学之难能也徐鼎臣楚金兄弟最有能称一时如郑仲贤郭恕先皆号善书皆自许氏非谓许氏果能尽字书之蕴盖舍是则放而无据耳旧闻徐明叔善篆今观其遗墨则説文解字之外自为一家虽其名兢字见于印文者亦与篆法不同又有保大骑省之文保大为南唐年号骑省乃雍熙职秩亦所未喻姑识所疑以俟识者【鹤山集】
　　宋虞允文钧堂帖
　　虞忠肃公采石之战日星晦江水震荡功烈赫然疑其平日为人有喑哑叱咤千人皆废之状及观其手帖词语详雅气象雍容乃真一书生耳公之子孙居吴中者世藏此帖今为葑门朱性甫得之夫性甫虽好文事藏此吾固知其意不在笔墨间也【匏翁家藏集】
　　宋周必大书艾轩神道碑
　　平原晩作益自磨砺然散语终是洗涤词科气习不尽惟艾轩志铭极简严有古意今祠堂本乃复斋陈公所书而园真迹蔵外孙方之泰岩仲家岩仲他日有佳石当并平园小楷刻之祠中【后村集】
　　宋周必大退传帖
　　益公之字端重谨宻如其为人此犹中年之作也每观退传帖无异往昔此其常徳尤可叹服于此又识前軰后进爱敬两尽其道足为世之法矣【王鲁斋集】
　　宋范成大书田园杂兴卷
　　右范文穆田园杂兴絶句六十首公好纪事帅广右有桂海虞衡志帅蜀有呉船録此盖罢金陵阃以大资领洞霄官归隐石湖时作即诗无论竹枝鹧鸪家言已曲尽吴中农圃故事矣书法出入眉山豫章间有米颠笔圆熟遒丽生意鬰然真足二絶余不敏何敢望公然视公挂冠幸尚少息黔补劓之暇安知不能为公增一叚呉语邪因识其末以俟【弇州山人稾】
　　右范石湖行书后有周伯琦防云公以文学知遇思陵阜陵遂登执政此诗盖谢事后所作曲尽呉中郊居风土民俗不惟词语脍炙人口而笔墨标韵歩骤苏黄之下使人健羡名不虗得讵不信然余向读石湖志慨想之不可得今观元白所收墨本为之怃然然吴中近为海寇剽刼痛非昔日矣纵使石湖老人见之吾恐不赋田园而赋洗兵马也【苍润轩碑跋】
　　宋吴琚书
　　吴琚书自米南宫外一歩不窥京口北固山有天下第一江山牓书即其笔也始于都下见七言絶一幅不欵名姓但有云壑居士印偶阅宋经籍志云壑集吴琚撰知为琚书已于新安白岳下山客持晦翁书归去来辞廼絶似米元章后有云壑二字因得审定今藏于家此诗没于焦山江中润州守霍君为余拓墨本然已在若晦间不可临摹矣【画禅随笔】
　　宋朱熹书出师表
　　余自少读出师表輙为之喟然感涕呜呼世无忠臣志士坐视国家之倾覆而莫之救也悠悠千古此恨何穷今观文公之字画飞动其一时慷慨激烈之气尚可想见使九原可作舍二公吾谁与归嘉熙己亥立秋后十日京兆杜范书于宛陵郡斋【杜清献公集】
　　闻昔朱文公酒每酣多朗诵出师表而或书之以赠友人今见刻本想其慷慨兴起之意犹然防画间文公尝曰孔明有王佐之心而道则未尽学者固不可徒赞叹于文字之间而已要当知其心之所存道之所未尽庶或有得于文公所以书之之意【王鲁斋集】
　　宋朱熹与方耕道帖
　　吾里前軰方耕道耒乾道二年擢第歴任有亷直声受学朱张之门尝从宣公辟为湖北帅属文公与之书云既为辟客有见闻当宻言又云当斟酌量度有益而后言又云若一言不契即欲忿然引去则不可文公性方峻与他人言多勉其刚烈激发而与耕道言更欲其委曲和缓若耕道者可谓直谅之友矣按宣公少从忠献兵间所交皆大儒名卿相耕道晩出一书生尔所见岂有超出宣公者哉然宣公懐必竭事必咨不以耕道之卑而不即也耕道感激知己遇事无隐或因杯酒輙发或欲搢笏显诵不以宣公之贤而不諌也昔孔明下教许州平防宰之参署韩愈送河阳从事愿处士无图利于大夫长必求属以自属必尽忠于其长古之道也若夫长之贤未至于宣公属之贤未至于耕道各宜録文公遗墨一通置之座右【后邨集】
　　宋朱熹与东莱先生帖
　　集尝见文公与东莱先生一帖云福建人刘氏兄弟爚炳同预荐送乃翁亦以免举试礼部皆欲见于门下某新阡与其居宻迩两年相从甚熟知其嗜学其教幸与之进盖东莱时在馆阁也此书所谓晦伯爚也韬仲炳也十千所买之山岂即所谓新迁之近而季通之所择乎昔者野人有食芹曝暄而美者特以献其君野人犹然而况君子之于其君也心知其善而忍后其事而弗告哉绍兴山陵改卜之议季通竟坐贬死孰知君子之于君亲盖无二致也得于亲而不得于君其势然也观买山之帖新阡之好岂胜慨然文公之书岂欲以此艺成名者而子昂仲章氏举以为言岂子昂独举所知深觧者而仲章賛之耶公少年盖尝学曹操书而刘共父诮之公以时之古为觧然则其可以书求公乎【道园学古録】
　　宋朱熹手帖
　　国朝善书者称秋磵黄公评考亭朱子之书曰道义精华之气浑浑灏灏自理窟中流出又曰道义之气葱葱鬱鬱散于文字间其评书如此则其善书岂直防画之工而已盖自许魏公推眀朱学而立其说于学宫且用以取士朔南声教所暨咸知尊信之防有异时至其翰墨之妙类以儒者细事寘而弗论秋磵公可谓目击道存者矣道传赴玉堂之召携考亭手帖北上玉堂诸老善书如秋磵公者为不少幸求其说评之【黄文献公集】
　　宋朱熹与侄手帖
　　余记十年前与焕章氏题先谱推其六世祖为考亭夫子家蔵夫子手泽甚富约至其家阅之今年冬予始至横溪焕章仲子垕出视夫子与其侄六十秀才书一纸兵燹之余仅留手泽者是帖也书中墓木事丁宁告戒望之至而责之颛又言析居事闵其失馆地勉之以忍耐二字其家教之槩如此垕时时披展于读书之室非朱氏子孙之座右铭乎至正二十年冬十月八日防稽杨维桢谨识【东维子集】
　　右新安朱夫子与所亲手简真迹一卷词语真淳气谊周密婣睦之厚着于当时笔画之精粲然传世诚为后进之楷式也鄱阳周伯琦敬题【鐡网珊瑚】
　　子朱子继续道统优入圣域而于翰墨亦加之功善行草尤善大字下笔即沉着典雅虽片缣寸楮人争珍秘不啻璵璠圭璧此帖乃与侄家书略不用意出于自然尤可寳也展读一过敬识诸卷尾天台陶九成【同上】
　　宋朱熹真迹
　　右晦庵先生真迹笔精墨妙有晋人之风大贤无所不能固非可一艺名也当时先生由建中回新安时所书流落人间文传薄防婺源得之携以归呉中尝同仁夫一观余不以示他人也近伯广自琴川来访病中不及款曲别后思所以见意念他物皆不足以凂伯广因书于卷尾令渊持赠之转似仁夫仍题数语云吴郡千文传【鐡网瑚】
　　宋朱熹手帖
　　太师徽国朱文公帖一纸韵度润逸比他日所书人以为尤可玩濂虽不敏则非特玩其字画而已也盖有所感也帖中云恭叔尚未至只文叔到已两日矣见约诚之在此相聚也文叔名友文恭叔名友恭姓潘氏二人实为兄弟恭叔通礼乐文公之修三礼以仪礼与礼记相参通为一书其不合者分为五类周官则别为一书恭叔实与讨论之列文叔尤善问辨文公与论大学致知格物之义虽反覆数四而弗措诚之逰澹轩也澹轩蚤从张宣公游晚复事文公文公遇之如黄直卿则三人者皆其髙第弟子计其一时师友相从之盛聚精防神徳义充洽如在泗沂之上自今道隐民散时观之不啻应龙游乎闗欲一见之而不可得徒以贻有识者之感慨不亦悲夫此帖无嵗月不知何年所发其或学禁未兴讲道于竹林精舎时邪【宋学士集】
　　宋朱熹墨迹后
　　右晦庵先生书小宛诗夙兴夜寐四大字今兵部尚书钱唐方公之所蔵也先生上承周孔道统之传故凡一言皆将为天下后世之法而亦皆本于圣人之经与易之自强不息书之无逸同理盖人无贵贱大小未有不由斯理而能有成至于为子为臣其宜务于此加切故曰夙兴夜寐无忝尔所生又曰夙夜匪懈以事一人今公为国大臣承宠眷之隆二亲具庆跻耄期之夀为天下所歆羡仰望而惓惓于宝此书者其将佩古人之格言笃忠孝之大节将以示法天下之为臣子者乎此公之所宜勉也因拜观此卷谨识其后而归之【东里集】
　　宋朱熹二帖
　　右徽国文正公考亭夫子手帖一以辞譔墓志一以致问起居而以编缉通鉴纲目义例得失取正于人皆不书官职名氏其谦已诲人之意蔼然见于言表至今三二百年后风范犹在目前先生文章事业昭在简册又岂后学窥其涯涘又奚待于称扬褒美哉今京口何彦征得之于其外祖郭畀天锡彦征宝而藏之亦庶几知道者翰林学士士奇杨公复识其后均得拜观文正公之手泽诵之反复起敬时永乐庚子仲春清明后五日临川吴均端肃书【瑚网】
