<!-- { "loadSidebar": true } -->
　　唐郓州五太守宴小洞庭序苏源明文并书【金石略】
　　王维
　　王维字摩诘太原祁人【见画家传】进士擢第与弟缙俱有俊才博学多艺亦齐名天寳末为给事中肃宗授太子中允乾元中迁尚书右丞维以诗名盛于开元天寳间书画特臻其妙【旧唐书本传】
　　维工草隶【唐书本传】
　　王缙
　　王缙字夏卿太原祁人少好学与兄维俱以名闻举草泽文辞清丽科上第歴拜黄门侍郎同中书门下平章事终太子賔客【唐书本传】
　　王维弟太原少尹缙文笔泉薮善草隶书功超薛稷二公名望首冠一时【述书赋注】
　　唐赠兵部尚书王忠嗣碑大歴十年元载撰王缙行书【金石録】
　　李潮
　　李潮【杜甫之甥】甫李潮八分小篆歌云仓颉鸟迹既茫昧字体变化如浮云陈仓石鼔又已讹大小二篆生八分秦有李斯汉蔡邕中间作者寂不闻峄山之碑野火焚枣木传刻肥失真苦县光和尚骨立书贵痩硬方通神惜哉李蔡不复得吾甥李潮下笔亲尚书韩择木骑曹蔡有邻开元已来数八分潮也奄有二子成三人况潮小篆逼秦相快劒长防森相向八分一字直百金蛟龙盘拏肉屈强吴郡张颠夸草书草书非古空雄壮岂如吾甥不流宕丞相中郎丈人行巴东逢李潮逾月求我歌我今衰老才力薄潮乎潮乎奈汝何【杜工部集】
　　唐惠义寺弥勒像碑李潮八分书潮书在石刻者絶少惟此碑与彭元曜墓志耳【金石録】
　　吴郁
　　呉郁两当人为侍御史以言事被谪居家不仕与杜子美交游【祝穆方舆胜览】
　　唐玉真公主修功徳颂天寳三年李成裕撰呉郁行书【金石録】
　　苑咸
　　苑咸京兆人开元末上书拜司经校书中书舍人贬汉东郡司户参军复起为舍人永阳太守【唐书艺文志】王维诗序云苑舍人能书梵字兼达梵音曲尽其妙【王维右丞集】
　　张諲
　　张諲【见画家传】官至刑部员外郎善草隶【唐诗纪事】
　　王维诗序云故人张諲工诗善易卜兼能丹青草隶【王右丞集】
　　韩志清【一作至清】
　　韩志清【见画家传】官侍御史以学艺书画之美闻于天下【独孤及毘陵集】
　　志清八分楷书优游于法度之内【书史防要】
　　崔倚
　　崔倚博陵安平人举进士天寳之乱隐居而终【韩愈崔评事墓铭】
　　唐百家岩寺记天寳七载崔巨撰崔倚正书【金石録】
　　史白
　　史白广陵人谏议大夫善飞白【述书赋注】
　　史惟则
　　史惟则【白子陶宗仪云名浩字惟则】天寳中尝为伊阙尉集贤院待制后至殿中侍御史【墨池编　徐浩古迹记云肃宗时侍御史集贤直学士史惟则奉使晋州推事所在博访书画】
　　唐世分隶名家者四人而已韩择木蔡有邻李潮及惟则也【集古録】
　　惟则籀篆八分如王公大人进退有度【书史防要】
　　史怀则
　　史懐则与惟则同时必其晜弟也惟则以八分著名懐则之书不减惟则【金石録】
　　懐则亦善八分【书小史】
　　王遹
　　王遹工分篆【墨池编】
　　唐世小篆之学不数家遹开元天寳时人亦工八分当时不甚知名而一时未有及者【欧阳修文忠公集】唐胥山铭元和十年孟元辅撰王遹正书【金石録】
　　卫包
　　卫包京兆人工八分小篆通字学兼象纬之术官至尚书郎【述书赋注　唐书艺文志云天寳三载诏集贤学士卫包改古文尚书从今文】
　　唐世华山碑刻为古文者皆包所书【集古録】
　　包作字画不妄发落笔必左规右矩以倒薤篆书鹪鹩赋【宣和书谱】
　　唐华岳碑堂修饰记金天王庙灵异述天寳九载卫包撰并正书【金石録】
　　田琦
　　田琦鴈门人徳平之孙【见画家传】工八分小篆官歴陕令豫蕲许等州刺史【述书赋注】
　　田琦篆楷八分无不精诣【书史防要】
　　唐魏文侯庙碑田琦八分书【墨池编】
　　郑迁　郑迈　郑遇
　　郑迁中书令崔湜之甥官至浚仪尉迁及弟迈遇并工八分天寳中知名梁宋【述书赋注】
　　李权
　　李权淮安王神通曽孙【宗室世系表云权金州刺史泗州刺史孟犨子神通孙】工八分【述书赋注】
　　唐祈雨纪乾元二年张惟一撰李权八分书【金石文字记】
　　李枢
　　李枢权弟【宗室世系表云枢检校虞部员外郎兼侍御史】工小篆【述书赋注】唐华岳题名云上元元年华隂令王宥前令王纾丞王沐尉李齐权颂郑县簿张彬尉窦彧下邽丞李演尉邢渉处士王季友张彪著作郎孟昌原法曹参军李枢同谒题年月上方用小篆姓名下方用分皆枢书老劲不作俗笔【石墨镌华】
　　李平钧
　　李平钧权侄【见画家传】富词学江陵掾亦善小篆【述书赋注】
　　李进
　　李进清河郡公孝节曽孙【权从兄弟】兵部侍郎【唐书宗室世系表】
　　唐雍王游三门记李进书【墨池编】
　　张从申
　　张从申长史文塲擢第【墨池编云进士擢第检校礼部郎中宣和书谱云官至大理司直】工正行书结字紧密近古所无【述书赋注】
　　张从申所书碑李阳冰多为之篆额时人必称为二絶【集古録】
　　唐法慎律师碑在扬州龙兴寺李华文张从申书李阳冰篆额律师者淮南愚俗素信重之谓此碑为四絶碑【集古録】
　　大歴后徐季海已老独从申髙歩江淮间同安碑曰三絶【墨池编】
　　张从师　张从义　张从约
　　张从师监察御史弟从义从约并工书皆得右军风规时人谓之张氏四龙【东观余论　按窦臮述书赋云张氏四龙名扬海内厥有季弟功夫少对是从师从义从约并从申兄也东观余论作弟误】
　　刘绘
　　刘绘彭城人官延州刺史【窦蒙云吾舅讳绘彭城人也延安都督　唐书宰相世系表】
　　窦臮述书赋云延安君则快速不滞若悬流得势【法书要録】
　　明若山
　　明若山平原人【窦蒙窦臮之姨兄】京兆三原县尉大理评事述书赋云三原君则婉媚巧密似垂杨应律【法书要録】
　　窦防
　　窦蒙【陶宗仪云字子全扶风人】国子司业【唐书艺文志】
　　窦臮述书赋云吾兄则书包杂体首冠众贤【法书要録】唐宋武受命坛记永泰元年窦蒙篆【金石録】
　　窦臮
　　窦臮【字灵长】防第四弟【徐浩古迹记云臮检校刑部贠外郎宋汴节度参谋】词藻雄赡草精深平生着碑志诗篇赋颂章表凡十余万言天寳所献大同三殿蹴踘赋以讽兴谏诤为宗晩年又著述书赋总七千六百四十言精穷防要详辨秘义【法书要録】
　　唐茅山三洞景照法师韦公碑窦臮书【金石略】
　　蔡希逸
　　蔡希逸曲阿人缑氏主簿【书苑菁华丘唐书艺文志作蔡隠】
　　希逸工草【书史防要】
　　蔡希寂
　　蔡希寂曲阿人渭南尉【唐书艺文志　窦蒙云希寂济阳人金部郎中】
　　蔡希综曰第四兄维氏主簿希逸第七兄洛阳尉希寂并深工草隶颇为当代所称也【蔡希综法书论】
　　蔡希综
　　蔡希综【希逸希寂之弟】法书论一卷【宋史艺文志】
　　唐治浦桥记天寳十二载蔡希综撰并行书【金石録】希综工翰墨兄弟三人皆为时所重【书史会要】
　　王敬从
　　王敬从京兆人对防甲科授岐州陈仓主簿迁秘书省校书郎三入华省再登禁闼歴尚书郎中给事中拜中书舍人居数嵗命敬从御史中丞改太子右庶子与兄易从弟择从咸以文学齐名【孙逖集】
　　唐户部尚书杨贞公玚庙碑晋公李林甫撰王曽书王敬从题额【游城南记】
　　王定
　　王定字镇卿京兆人扬州都督长史易从子举进士甲科天寳末为諌议大夫肃宗初迁太子右庶子集贤院学士【权文公集】
　　王定能精学书【书史会要】
　　李记
　　李记华州司功参军【唐书宗室世系表】
　　唐众香寺南亭记李记书【墨池编】
　　王嵒
　　王嵒字山甫天寳时人【唐书艺文志王嵒开元中通事舍人】字画竒怪老逸不羁时有可爱盖书流之狂士也【集古録】
　　裴炫
　　裴炫平州人隰川令【唐书宰相世系表】
　　唐太一寺功徳颂裴炫撰八分书【金石録】
　　唐崇福观主魏尊师碑裴炫书【金石録】
　　李遇
　　李遇赵郡人江都尉【唐书宰相世系表】
　　唐北海太守窦诫盈碑天寳七载徐浩撰并八分书题额李遇正书【金石録】
　　裴迥
　　裴迥【明皇时人河南尹】河南郡有伊水石堰天寳十载尹裴迥置【唐书地理志】
　　唐嵩阳观圣徳感应颂天寳三载李林甫撰徐浩八分书裴迥题额【金石文字记】
　　刘正臣
　　刘正臣懐州武渉人本名客奴由征行家于幽州之昌平少有武艺授左骁卫将军数有战功天寳十五载授栁城郡太守平卢节度军使赐名正臣大歴九年追赠工部尚书【唐书刘全谅传】
　　刘正臣能精学书【书史会要】
　　李史鱼
　　李史鱼【金石録作李史奂误】赵郡平棘人开元中以多才应诏授秘书省正字迁监察御史为宰相李林甫所隂中贬莱阳丞拜殿中侍御史参安禄山范阳军事至徳二载授御史中丞充河北招谕使上元二年赠尚书户部侍郎【梁肃集】
　　唐张君神道碑天寳十载王灵岳撰宋昱铭李史鱼正书【金石録】
　　李清
　　李清天寳十二载进士【唐诗纪事】
　　李清善真行书【书史会要】
　　褚朝阳
　　褚朝阳天寳进士第【唐诗纪事】
　　朝阳当时亦谓之小褚李邕之差肩也【书史会要】
　　郭卓然
　　郭卓然太原逸人也能篆天寳间尝摹勒云麾将军李府君碑并题额【书史会要】
　　胡山甫
　　胡山甫【明皇时人】文思博要唐类书也天寳十载十二月楷书臣胡山甫书字极遒丽至唐大中年间方自馆中杂书捡出是时止存一卷后有史馆山甫印【瑚网】
　　洪元眘
　　洪元眘【明皇时人】唐余姚县休光寺真法师行业讃天寳十五载洪元眘书【金石略】
　　米芾云洪元眘集右军越州两碑真迹在越州僧正子文处【寳章待访録】
　　王士则
　　王士则【明皇时人】唐尊胜石幢铭天寳九载崔恁撰王士则八分书【金石録】
　　士则书法遒劲潇洒有李北海张从申之笔【王世贞艺苑巵言】
　　赵从一
　　赵从一【明皇时人】饶州紫极观有唐钟刻铭其上曰天寳九载前监察御史贬乐平尉李逢年铭乡贡进士薛彦伟述序给事郎行参军赵从一书【容斋随笔】
　　梁耿
　　梁耿行篆甚善真草相敌【书史会要】
　　唐宓子贱碑天寳三载贾至撰梁耿篆书【金石録】
　　周防
　　周防天寳间作牧泌阳以翰墨称喜懐素书心慕手追作草字得师法今御府所藏有赠懐素草书歌【宣和书谱】
　　刘秦
　　刘秦明皇时翰林搨书人唐内侍陈文叔碑天寳九载李邕撰刘秦行书【金石録】
　　呉道
　　呉道阳翟人宗授内教博士【见画家传】书迹似薛少保亦甚便利【歴代名画记】
　　平康坊菩萨寺食堂东壁上智度论色偈变偈是吴道自题笔迹遒劲【段成式京洛寺塔记】
　　罗希奭
　　罗希奭钱唐人自御史台主簿迁殿中侍御史出为始安太守【唐书本传】
　　唐食堂记罗希奭八分书在京兆府【金石略】
