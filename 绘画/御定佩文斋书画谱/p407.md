<!-- { "loadSidebar": true } -->
　　将作丞周潜出图示余曰此萧翼取兰亭叙者也其后书跋众矣余考之殿陛防严饮茶者僧也茶具酒在亦有监视而临者此岂萧翼谓哉观何延之记萧翼事商贩而求受业今为士服益知其妄余闻纪异言积师以嗜茶久非渐儿供侍不乡口羽出游江湖四五载积师絶于茶味代宗召入内供奉命宫人善茶者以饷师一啜而罢上疑其诈私访羽召入翌日赐师斋俾羽煎茗喜动顔色一举而尽使问之师曰此茶有若渐儿所为也于是欲师知茶出羽见之此图是也改曰陆羽茶图【广川画跋】
　　唐画龙
　　唐画龙图在东浙钱氏家绢十二幅作一帖其髙下称足中心画一龙头一左臂云气腾涌墨气如臂大笔迹圆劲沉着如印一鳞如二尺盘大不知当时用何笔如此峻利上有呉越王大书曰感应祈雨神龙幷书事迹旧题作呉道子要知是唐人无疑也【牛戬画评】
　　唐人画马画牛
　　马佳本所见髙公绘字君素二马一龁草一嘶王诜家二马相咬是一本后人分开卖苏激字志东家三匹王元规家一匹宗室令穰家五匹刘泾字巨济家三匹皆笔法相似并唐人妙手也刘所收白子母牛王仲修字敏甫家黒牛令穰家黒牛皆命为戴甚相似贵侯家多不同皆命为戴不可胜数【米芾画史】
　　唐人捕鱼图
　　山华氏藏唐人捕鱼图一卷运笔古雅无名人画甚佳好事者谓为王维极谬维画原系单行小直幅元时在司进家见云烟过眼録有宣和明昌御题玺记也【清河书画舫】
　　牧牛图
　　呉水部牧牛图卷内作三大树为一丛下满地作丰草约三尺长卷尽处才作一石牧童二一放牛坐水次而吹笛一倒乗牛以绳挂肩立牛背而逆牵牛转势甚竒予观其树叶界树身皴石与衣折并是唐人张翥跋为李唐非也【詹东图览】
　　晋贤图
　　此画旧名晋贤图有古衣冠十人惟一人举杯欲饮其余隐几杖策倾聼假寐读书属文了无霑醉之态龙眠李伯时见之曰此醉客图也葢以唐窦画评有毛惠逺醉客图故以名之焉伯时善画人所取信未几转相摹写徧于都下皆曰此真醉客图也非伯时畴能辨之独谯郡张文潜与余以为不然此画晋贤宴居之状非醉客也伯时易其名出竒以俗耳图中诸公了无醉态而横被沉湎之名岂伯时评此画时方在酩酊耶【秦淮海集】
　　武宗仙乐图
　　秘阁有武皇望仙图轩县业簴崇牙树羽升龙舞鹤卿云瑞雾按曲奏技者皆霞衣云练日月冠踪卷云履歩摇诸于垂佩错囊雁进蚁行罗布殿上旧传汉武帝防西王母也然庭下倡者复有武帝防王母设位庭上严深更得冠通天而袍绛纱者开轩正御意色遐想怆怳自失余以画考之殆唐武宗仙乐图也【广川画跋】
　　周文矩士女
　　江南周文矩士女面一如昉衣纹作战笔此葢布文也惟以此为别昉笔秀润匀细【米芾画史】
　　山隂图
　　考摩诘无山隂图图者为顾闳中周公谨云烟过眼载李伯时为米元章写山隂图时有米及诸名人跋【詹东图览】
　　歩辇图
　　晋明帝歩辇图南齐谢赫画虽经传摹意象髙古但所画辇上设一几旁施双扛殊无辇制余按辇自汉以来始为人君之乗魏晋小出则御之过江遂亡制度太元中谢安率意造焉及破苻秦获京都旧辇形制无差时人服其精记则明帝时辇无制度宜矣又东晋时鞾袍尚未盛行而此图侍臣服之岂当时江左已袭其风欤卷首题云广顺癸丑季夏狂生摹尝见陶谷家逸少帖后有显徳初酒狂题字与此正同广顺显徳相接当是此人苐未能名之耳【东观余论】
　　春郊牧马图
　　春郊牧马图或曰赵王孙子昂或云仲穆余定以为五代人笔【画禅室随笔】
　　晴峦萧寺
　　李成晴峦萧寺文三桥售之项子京大青緑全法王维今归余处细视之名董羽也【画禅室随笔】
　　北天王像
　　呉明仲以呉生画天王示余因告之曰昔余尝得内典説四天王所执器皆自报应中出北天毗沙国王也尝兵鬪不利三逃于塔以免则方其困时愿力所全得无违碍报回乡则变相所成画者得以据之今以云物为执者非呉生所为也或曰何以知此以云物易塔之重自王衍始余往见孙知微于蜀中作天王相如此将无是邪【广川画跋】
　　无李论
　　山水李成只见二本一松石一山水四轴松石皆出盛文肃家今在余斋山水在苏州宝月大师处秀润不凡松劲挺枝叶郁然有隂荆楚小木无冗笔不作龙蛇神之状今世贵侯所收大图犹如顔柳书药牌形貌似尔无自然皆凡俗林木怒张松干枯痩多节小木如柴无生意成身为光禄丞第进士子祐为谏议大夫孙宥为待制赠成金紫光禄大夫使其是凡工衣食所仰亦不如是之多皆俗手假名余欲为无李论【米芾画史】
　　李成松石
　　盛文肃家松石片幅如纸干挺可为隆栋茂枝凄然生隂作节处不用墨圈下一大以通身淡笔空过乃如天成对面皴石圆润突起至坡落笔与石脚及水中不若世俗所效直斜落笔下更无地又无水势如飞空中使妄评之人以李成无脚葢未见真耳【米芾画史】
　　秋山萧寺图
　　敏重近购荆浩秋山萧寺巨幅原系阜陵故物上有乾卦图书下有绍兴小玺皴法与中立相似故米氏画史云范寛师荆浩其言信而有徴矣余谓此图绢素精细笔法尖鋭定出范寛之手好事者傅防而称荆浩亦何异买王得羊邪【清河书画舫】
　　郭忠恕越王宫殿图
　　右越王宫殿图卷郭忠恕画曽入严分宜家其后朱节庵国公得之流传至董宰处其长三丈有余皆没骨山也全图法度森严清逸之极细检乃画钱镠王宫殿非越也【清河书画舫】
　　蔡君谟荔枝图
　　宋端明殿学士蔡君谟画荔枝一卷详观笔墨精谨绢素缜密乃其进呈谱图也葢君谟工于书画颇自惜不妄为人作见欧阳公墓志此卷行笔清劲傅色浓古既非庸史可及而泥金小楷标题次第悉与谱合其出君谟之手益无疑耳靖康兵火前后残阙绍兴南渡重修宣和故事潜命捜访图书断缣残墨咸收録君谟荔枝六种复为天府珍竒呜呼盛哉守约诸公漫不加考因见绍兴御书等印遂题为思陵所作认陶作阮得毋为有识者所嗤乎【清河书画访】
　　清明上河图
　　相传张择端清明上河图卷原系白描之笔至世宗时命画院能手始设色焉恐好竒之谈非确语也【清河书画舫】
　　翟院深临摹李成山水
　　翟院深学李成画山水临摹逼真自作多不佳世所有成画多此人为之【牛戬画评】
　　李嵩服田图
　　崇祯己卯夏予至姑溪杨友翼真招饮山楼出书画鉴赏其一巻为韩太冲田家风俗图余谛审之故是李嵩服田图后半而髙宗御题与前卷无异其跋俱伪笔也因録诸诗如左以成全题云【瑚网】
　　汉髙祖宴丰沛图
　　汉髙祖宴丰沛图一卷约长三尺绢素如新无欵亦无跋尾细阅惟李伯时水纹常有此若他人则必不能享之乃强争为唐人必欲走题作唐不知伯时亦法唐也然唐画古雅失其拙矣【詹东图览】
　　九歌图
　　古贤名笔流传赝迹纷纭可厌龙眠九歌别本或疑为奕修手笔岂惑于借临等语邪殆是痴人前不得説梦也【清河书画舫】
　　梦游瀛山图
　　项氏藏王诜层峦古刹真本梦游瀛山图金碧绯映风韵动人不知者谓为李将军思训笔殊可发笑也【清河书画舫】
　　丝纶图
　　长松覆前逺山耸后庭槛缀花石殊幽旷檐间一姬抝轮一妪治丝一侍儿捧茶不襦而露纎红故北妆也笔法细润有生气标题作马逺万厯壬子秋余在白下得之润州呉汝廷厯三十余年无有知其非逺者今崇祯壬午秋付装潢渊儿于松身识其欵曰松年蝇头小楷襍鳞纹墨渍间不复可辨【瑚网】
　　夏圭钱塘观潮图
　　此幅画钱塘江观潮乍见之即定为阎次平及谛视始得细欵于树梢则夏圭也又复展之于石角中亦注夏圭名意禹玉自爱不欲以姓名借客者与然次平之去夏圭亦不盈咫尺矣【瑚网】
　　覆局图
　　秘阁有覆局图画法甚古雅犹是六朝旧制署其尾曰唐明宗覆局图非也宗子大摹本以传并王抗十七局图余为书曰此宋文帝棊图也抗仕齐官至给事中今局图谓棊吏非也【广川画防】
　　春社图
　　宋钱唐李嵩待诏画院工画人物山水而人物尤妙文进嵩同郡人在宣徳正统间以画擅名天下此葢摹嵩之笔虽歩骤轨范而天趣益发若无逊乎嵩者可谓妙矣但其后题字以为春社图非也吾乡崔静伯善鉴古画为余言尝见嵩画村落之景村巫降神人有拜跪及环坐以饮聫布障之一丐者曵囊乞食其侧人与丐食犬羣吠欲囓丐抵以杖有老人醉走媪掖之而归则诚春社图而此乃不然予疑为朱陈村嫁娶图而未敢定其是否同年少叅陈君藏此见示陈君善画其必有以辨乎此矣【寓意编】
　　石勒问道图
　　石勒问道图一卷石勒拱而问佛图澄踞石座以手支颐而寐背后作一石壁盘石松其上无侍从石勒背后乃有侍从数人描是铁线兼兰叶色则轻着青緑虽秀劲乃致不髙古黄溍陈绎曽跋以为唐人非也当是赵千里【詹东图览】
　　李唐牛
　　李唐字晞古河阳三城人建炎间与马逺夏珪同为画院待诏赐金带善画人物山水笔意不凡尤工画牛得戴嵩遗法尊生斋收桃林纵牧小幅亦晞古笔不知者谓为戴嵩殊可笑也【清河书画舫】
　　巨然刘道士画
　　刘道士亦江南人与巨然同师巨然画则僧在主位刘画则道士在主位以此为别【米芾画史】
　　辋川图
　　徐太常辋川图一卷多名防呉匏庵题其后云此卷宋人藏漆竹筒中以之拄门后啓视乃辋川图也余观之即未必果出右丞然绢素极细却是雪景以浮粉着树上潇洒清韵应是宋人临本非后人可到也【太平清话】
　　衮尘马图
　　郝澄画马甚俗尝见人马图不过一工人所为殊无古意上有宣和题印又曽见衮尘马图后有篆文曰金陵郝澄极妙知是两手又见濯马图亦俗始悟衮尘马是无名人笔后人妄加篆文以取重不知反累画也【牛戬画评】
　　宋人画花竹翎毛
　　宋画苑人皆极天下之选而朝廷复优遇之故其艺精絶非后世所及此卷葢当时院中人作而不着氏名故题者误以为黄筌予尝谓画当观其神韵而不必究其谁何后之人见画牛必曰戴嵩见画马必曰韩干知世之画牛马者固不止于嵩干噫此未易为庸俗道也【寓意编】
　　牧羊图
　　牧羊图本曽鲁公子纡以罪没入袐阁画羊皆兽异状如坟墓间蹲羊伏兽牧者乃羽服道士初未有赏者以是不入校録明年少监罗畸始令工者就装轴列画録中同舎方会畀工图之既成三月有诏取入留禁中或疑其名余曰此金华牧羊儿也昔初平牧羊道士见之将入石室四十余年其兄索得问羊何在曰山东兄往视之但见白石平乃往言咄咄羊起于是白石皆起成羊众曰然请书之【广川画跋】
　　七夕图
　　图作乞巧自陆探防后皆为穿针镂采绮楼绣阁又为羙女错立谓织女善女工而求者得巧此图皆异惟衣冠伟男子拜空中乗车女子号曰七夕图闻郭子仪初从军沙塞至银州见左右皆赤光仰视空中见辎軿车自天而下子仪祝曰今七月七日必是织女降临愿赐夀贵神笑曰大富贵亦夀考冉冉升天而去疑此是也【广川画跋】
　　摹本地狱变相
