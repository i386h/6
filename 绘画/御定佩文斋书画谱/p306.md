<!-- { "loadSidebar": true } -->
　　左右内率府録事参军赵模集右军行书为千文模在唐有能书名尝与韩政诸葛贞冯承素等奉勅临摹兰亭逮今犹有存者予于秘府颇见之最喜其善用笔而正锋恒在画中所以度越诸人也欤此本系鲜于奉常家蔵者神采尤沉着不露可寳也【宋学士集】
　　晋人之书见于今日者大抵石刻耳如赵公去晋未逺其所摹集多予平生所未见者固宜盖褒鄂已没庶几见其英姿飒爽于缣素间者曹将军之功也明古其谨蔵【匏翁家蔵集】
　　唐赵模髙士廉茔兆记
　　右唐髙士防茔兆记唐史及元和姓綦皆云士防父名励而北史作劢今此碑与北史合盖唐史及姓纂转写误尔许敬宗撰赵模书模字画甚工盖贞观中太宗命临兰亭序者【金石録】
　　唐冯承素临本乐毅论
　　右搨本乐毅论是贞元十二年四月九日勅内出乐毅论是王右军真迹令将仕郎直文馆冯承素模写赐司空赵国公长孙无忌开府仪同三司尚书左仆射梁国公房龄特进尚书左仆射申国公髙士防吏部尚书侯君集特进郑国公魏征侍郎护安徳郡开国公杨师道等六人于是在外乃有六本并笔势精妙备尽楷则也褚遂良记【书画题跋记】
　　彦逺家有冯承素兰亭元和十三年诏取书画遂进入内今有承素乐毅论在并有太宗手批其后张彦逺记【同上】
　　唐陆柬之千文
　　陆柬之当唐太宗髙宗之朝故书千文阙渊明治三字少学书于其舅虞世南晩乃习二王法故体象与世南殊不类张懐瓘谓一览未察沉研始精则王虞神气柬之笔下为可分矣【松隠集】
　　唐陆柬之兰亭诗卷
　　柬之为顔平原外甥书法足当宅相真迹絶少曾见兰亭诗五首于项子京宅书法絶似定武本禊帖凡二百六十字漫漶者廿余字墨气若新精彩飞动大是神物后归余前有赵字后有神品二字印记当是魏国故物【冯梦祯快雪堂集】
　　唐髙正臣明征君碑
　　右唐明征君碑征君者梁明山宾也髙宗朝其裔孙崇俨以方技进故立此碑旧唐史言髙宗自制文而书之非也盖髙宗撰文髙正臣书耳【金石録】
　　右髙宗御制王知敬篆碑隂有栖霞二大字乃大中庚子岁所立今碑乃景子此即米芾所谓手摩一丈玉读尽上元记者书自圣教序中出极有风骨可爱【苍润轩碑跋】
　　唐欧阳通道因法师碑
　　唐道因法师碑中台司藩大夫李俨撰兰台郎骑都尉欧阳通书通率更令询之子书法出家学矩矱森严意度飘逸但少含蓄之趣耳【东里续集】
　　道因与奘同译经者见髙僧传碑文亦宏丽饶其家言然去简栖头陀不啻一小劫耳评者谓欧阳兰台痩怯于父而险峻过之此碑如病维摩髙格贫士虽不饶乐而眉宇间有风霜之气可重也余尝谓皇象文武索靖载妖帖章草中鸟迹笔者顔真卿家庙茅山碑正书中玉筯笔者兰台道因碑正书中八分笔者此未易为俗人言也【弇州山人藁】
　　唐欧阳通别帖
　　今世所见通书惟三碑其别帖殆存此也笔力劲健尽得家风但微伤丰浓故有媿其父至于惊奇跳骏不避危险则无异也书家论通比询书失于痩怯薛纯比询书伤于肥钝今视其书可信也【广川书跋】
　　唐顔有意益州学馆庙堂记
　　右唐益州学馆庙堂记成都县令顔有意书撰人题法曹陈王文学太子詹事待诏文馆陵州长史而姓名残缺不可辨集古録直以为有意撰非也碑隂载当时官僚姓名后人题云此记贺遂亮撰未知果是否记文叙述前世遗迹考究同异文词古雅甚可喜也【金石録】
　　唐武尽礼宁照寺钟铭
　　武尽礼笔法精劲当时宜自名家而唐人未有称之见于文字者岂其工书如尽礼者往往皆是特今人罕及尔余每得唐人书未尝不叹今人之废学也【集古録】
　　唐赵仙客徐王元礼碑
　　右徐王元礼碑崔行功撰赵仙客书元礼唐髙祖子也以碑考传年夀官阀悉同而碑云使持节徐谯泗三州诸军事徐州刺史又云赠太尉使持节大都督冀相贝沧徳棣魏博等八州诸军事冀州刺史传云为徐州都督又云赠冀州大都督传既简畧又都无法而碑之所书亦失也盖刺史非兼州之官都督非一州之号碑云持节徐谯泗三州诸军而传独为徐一州刺史此其失也当如前史持节秦凉州诸军事秦凉二州刺史乃为得尔其书赠官则如碑之书是矣盖为一州刺史而兼督八州军事尔都者有所兼总之名也此特小故而余区区辨之者前史失之久矣又国朝自削方镇之权而节度使都督无复兼州而旧名不除是节度都督自施于己此不可不正其失也治平甲辰中元日书【集古録】
　　唐宋之愻襄州刺史封公碑
　　右唐襄州刺史封公碑宋之愻书字画颇佳之愻之问弟也【金石録】
　　唐孙过庭书谱
　　孙防礼书谱刻石凡三其一秘阁续帖末有宣政印记者最为完文今不可复得矣余游燕中有伪作古色以鬻者其刻亦佳而中有两讹字盖秘阁之帖遗于后而纸敝墨渝刻者承之赖以辨耳其一末有宣政印记而前缺一二十字盖自内府出而卷首稍刓破然自真迹上翻刻故独佳中间结搆波撇皆在其三为文氏停云馆刻则影响耳防礼书名烺烺一时独窦臮贬曰凡草闾阎之类此帖浓润圆熟几在山隂堂室后复纵放有渴猊游龙之势细玩之则所谓一字万同者美璧之微瑕故不能揜也因书于第二本后【弇州山人藁】
　　唐孙过庭草书千文
　　右衞胄曹参军孙过庭字防礼唐垂拱时人草书専学二王余初得郭仲微所藏千文一轴笔势遒劲虽觉不甚飘逸然比之永师所作则过庭已为奔放矣而窦臮谓过庭之书千纸一类一字万同余固已深疑此语既而复获此书研穷之久视其兴合之作当不减王家父子至其纵任优游之处仍造于疎此又非臮所能知也顔鲁公与夫人书今亦在吾家皆苏子由吉祥阁所见因复记之保宁赐第王诜晋卿【瑚网】
　　昔人评孙书谓千字一律如风偃草意轻之也余谓书谱虽运笔烂熟而中蔵轨法故自森然顷用卿出千文真迹观之尤可以见晋人用笔之意禅门所称不求法脱不为法缚非入三昧者殆不能办此用卿其永宝之【焦竑澹园集】
　　孙防礼千文真迹吴謇叔所蔵首有乾卦圆印则宋禁中物中有赵魏国大雅印钤缝又江表黄琳等印盖皆收蔵家防礼书法有名于唐所传有千文书谱但见石刻而已今观千文真迹出入规矩姿态横生如蛟龙之不可方物似从右军大令换骨来视宋元人逺隔几弱水三千矣内孔懐二字倒切磨下缺至承字桓公匡合桓字作齐余素不善草愧未尝学三复此卷见其笔势飞动有游刃弄丸之妙不觉心折书谱真迹傥在天壤间又不知终能寓目不謇叔名士谔余友人康虞之子时万厯乙巳夏四月上澣日寓溪南吴氏翠帯楼跋【冯梦祯快雪堂集】
　　此孙过庭真迹也观其结字犹存汉魏间法盖得之章草为多即永师千文亦尔乃知作楷书必自八分大篆入门沿流讨源见过于师方堪传授学过庭者又自右军求之可也【画禅室随笔】
　　唐孙过庭书景福殿赋
　　书家评孙过庭章草用笔隽拔如丹崖絶壑笔势坚劲予不能无疑观此帖用笔稽古有汉魏之风终卷结字无防画差谬书赋云千纸一类一字万同盖知非虚谈也近见王内翰所蔵书谱真迹与此赋极相类又有墨本千文差不逮矣建中靖国元年春三月曽肇题于玉堂之西轩【戏鸿堂法帖】
　　唐钟绍京襄州徧学寺禅院碑
　　襄州徧学寺禅院碑黄门侍郎修国史韦元庆撰太子少詹事钟绍京书开元二年立其文云襄州人将仕郎阮静与其属人建徧学寺禅院故立此碑承庆有辞学张易之败时承庆以附托方待罪众推令草赦书承庆援笔而成众壮之绍京景龙中以苑总监从讨韦氏有功惟嗜书家蔵王羲之献之褚遂良书至数十百卷以善书直凤阁武后时榜诸宫殿明堂及铭九鼎皆绍京书也其字画妍媚遒劲有法诚少与为比然今所见特此碑尚完尤为可爱也徧学寺于宇文周为常乐寺于今为开元寺【元丰类藁】
　　唐钟绍京杨歴碑
　　右唐杨歴碑题云义男光禄大夫前中书令上柱国越国公太子右谕徳颍川钟绍京撰铭并书歴中官杨思朂父也绍京出于胥史无他才能特以夤缘附防致位宰相固无足道者然屈于阉竖至以父事之而者之金石畧无愧耻亦甚矣新旧史皆阙焉故余详録之【金石録】
　　唐钟绍京书千文
　　唐越国公钟绍京书千文笔势圆劲在丞相恭公孙陈并处今为宗室令穰所购诸贵人皆题作智永余验出唐讳阙笔及以徧学寺碑对之更无少异大年于是尽剪去诸人跋余始跋之【米芾书史】
　　唐钟绍京书遁甲神经
　　右钟绍京书遁甲神经有宣和政和小玺宋徽宗标识倪元镇家蔵有元镇跋语笔法精妙回腕蔵锋得子敬神髓赵文敏正书实祖之余从真迹临写数行钟书世无传本自可以意求耳【容台集】
　　唐殷仲容书流杯亭侍宴诗
　　右流杯亭侍宴诗者唐武后久视元年幸临汝阳留宴羣臣应制诗也李峤序殷仲容书开元十年汝水壊亭碑遂沉废至正元中刺史陆长源以为峤之文仲容之书絶代之寳也乃复立碑造亭又自为记刻其碑隂武后乱唐毒流天下其遗迹宜为唐人所弃而长源当时号称贤者乃独区区于此何哉然予今又録之盖亦以仲容之书可惜是以君子患乎多爱【集古録】
　　唐卢蔵用苏许公碑
　　苏许公瓌武功人景云元年十一月葬于武功碑隶书剥蚀过半存者才十三书法犹有汉魏遗意金石畧云卢蔵用书而金石録云蔵用撰书攷文苑英华蔵用撰序张说撰铭今碑后犹有范阳张说字郑赵二公未见邪【石墨镌华】
　　唐顔惟贞书武承规墓志
　　右唐武承规墓志苏颋撰顔鲁公家庙碑载鲁公之父名惟贞字叔坚尝为太子文学今此志题太子文学顔叔坚书岂非以字行乎家庙碑又称叔坚受笔法于舅殷仲容氏特以草隶擅名云【金石録】
　　唐贾膺福大云寺碑
　　右周大云寺碑贾膺福撰并八分书其笔法精妙可喜按旧唐史云武后铸九鼎图写山川物象命工书人贾膺福薛昌容李元振钟绍京等分题之绍京之书世固多有膺福笔迹虽仅存然世亦未有称之者如昌容等书遂不复见以此知士所以自着于不朽者固在徳而不在艺也【金石録】
　　唐贾膺福修封禅坛记
　　右唐修封禅坛记贾膺福书初余得膺福八分书大云寺记爱其笔法后又得此记字为小楷尤工妙可喜云【金石録】
　　唐唐奉一中兴圣教序
　　右唐中兴圣教序中宗为三蔵法师义净所作唐奉一书刻石在济南长清县界四禅寺寺在深山中义净真身塔尚存余屡往游焉得此文入録按御史台记奉一齐州人善书翰武后时为御史后坐诛翦皇族废【金石録】
　　唐刘升华岳昭应碑
　　右碑序颂华隂主簿盛廙为故相许国苏文宪公颋祈雨获澍而作者也侍御史刘升书按赵明诚金石録于唐碑捜访殆徧而独遗此升书亦仅一见于此碑而已书法八分颇遒美可仲季惟则升卿而乏汉意聊为録之【弇州山人藁】
　　唐李承福智乘院碑
