<!-- { "loadSidebar": true } -->
　　书家先有古文次有籀文籀文即大篆也次有小篆李斯损大篆而为之也次有隶秦政时法令繁剧军期严迫大小篆难猝就乃约之而为隶以其可施于徒隶故曰隶或云程邈所作邈故徒隶也其法简而且易便于佐使又曰佐书或又云王次仲所作李阳冰曰王次仲始作八分以当时隶字少波势乃増之因其字方八分遂以为名萧子良曰汉灵帝时上谷亦有王次仲与秦时王次仲同姓名亦常作八分书钟元常谓之章程书此八分书所由始也蔡文姬曰割程邈字八分取二分割李斯小篆二分取八分故名八分则与阳冰字方八分之说又异汉石经者蔡邕所书即八分也元常善八分有隼尾波今泰山铭即此体是古之隶与八分有波势无波势微异非两法也程迥曰东汉以来碑刻皆用八分书如程邈书是也今见古帖隶书自是今之小楷孙过庭书谱谓元常专精于隶书伯英尤工于草体彼之二美逸少兼之过庭所指元常隶书即今所传力命宣示二帖是又以真行为隶矣故萧子云啓勅防以逸少不及元常子敬不及逸少因此研思遂悟隶式与过庭之说相同欧阳集古録跋则以隶与八分为一赵明诚金石録又云隶者今之楷书亦曰真书是八分也隶也楷也似皆一体也黄长睿曰自秦易为隶汉世去古不逺当时正隶之体尚有篆籀意象魏晋以来元常士季及王世将逸少子敬辈始创作小楷皆迁就汉隶运笔结体尚圆而雅淡其字率扁而弗撱今传世者若元常力命宣示二表世将上晋元帝二表逸少曹娥帖大令洛神帖虽经摹拓而古隶典刑具存至江右六朝若谢宣城萧挹辈虽不以书名世而其小楷若齐海陵王志开善寺碑犹有钟王遗范也惟陈隋间正书则结字渐尚方而不尚圆然犹依仿汉隶一二唐初亦尔也及欧阳率更虞永兴出乃易方为长以就姿媚后人竞效之钟王楷法弥逺而汉隶遗意无复存矣是八分与隶及楷唐以前皆作一体唐以后隶与八分为一体而楷遂自为一体矣故今之楷全无隶意则欧虞壊之也余谓今之楷书不宜谓之楷只宜谓之今隶而汉之隶为古隶可也【李贽疑耀】
　　明朱谋防论古文竒字
　　昔扬子云好奇字而不释奇字许叔重释秦文而不释古文夫字本于文文本形事与意各有攸当非有奇也自我识之硗陿浅尠遂以为奇也传写得真斯称古文一涉譌脱遂成奇字古文得解则奇字自昭奈何两汉博雅多闻之贤舍古文不一措意顾较义例训诂于斯邈小之间使后世不复知先圣人制作文字之精微乃马头为长持十屈中之说变耳目锓入肝脾欲古文宣明岂不难哉【古文奇字辑解】
　　明徐渭论隶书
　　字有隶变古者如省凿为□又以代凿皆是他如陋作陋匣作迊匹作匝作迊亦从此类【笔要防】
　　明丰坊论书
　　大篆变为小篆小篆变为玉筯愈趋愈巧大约石鼓诅楚尚沿三代钟鼎款识之遗意随字画多寡而为形者若泰山碑及汉崔子玉书张平子碑渐觉整齐李阳冰去古又逺徐铉似阳冰初放脚令长又下阳冰矣【笔道通会】
　　明董其昌论行楷
　　唐碑多作懐仁三藏圣敎序行楷所谓小王体者以蹊径易寻凡碑皆祖之【容台集】
　　明赵宧光论九体书
　　书体流传法非一代代非一人然徒拥其名而不见其形者众也所可遵者常取九体欲着其妙疏之下方一曰古文本来之形非古非今不必始于何代襐其形似交错成文世用者虽今亦存不用者虽古亦略旁捜奇形异状必有所据始可下笔或金石糢糊传写舛谬乃得以意正之虽未成书而篆从此出各体具在不加彊合随大小任方圆任意为之后人取其一定法度矫众文而协同之始有篇章结搆此文字之本源不可废也
　　二曰古三代之书睍于金石铭识不能多有所考虚象因而成形实象因而废形篆者传也传物理以至无穷也前此未始有篆其名其义至是始立体裁异同竹帛兴革无法不具世或求钟鼎于一律则知大谬有附义而成文者夏商延于象形周末渐于大今所取者谓之古篆若雕戈文之类虽不尽出于圣人之手想当文盛之时赏鉴家有蚊脚鹄头定为夏书是矣轨度典丽即未必古始断非后及籀斯由来结搆由立恨不多见有遗恨焉
　　三曰大篆石鼓十章相传史籀作宣王猎碣或谓秦穆公时文虽无定据必非秦下可及即词藻亦岂后世可攻汉无篆则又去之更逺过此则益不能窥其门户其周季书无疑累代播迁剥蚀殆半后大为世重世主有以金填其文者金人剔金弃石或遭杵臼之厄或经修斲之异剥落之余犹有不易者在信体结搆自成篇章小大正攲不律而合至若钩引纷披作云卷舒依倚磊落如危岩乍阙施用无定方立旁有成法圜不致规方不至榘可摸者仅三百余言赖前人释文能补其阙遂为书家指归
　　四曰小篆秦斯为古今宗匠一防榘度不茍聿遒聿转冠冕浑成藏奸婧于朴茂寄权巧于端庄乍宻乍疎或隠或显负抱向背頫仰椉承任其所之莫不中律大敦而圜小柔而方书法至此无以加矣唐李阳冰得大之圜而弱于骨得小之柔而缓于筋后世莫不由此而出各就偏长别立门户及野火煨烬之后泰山峄碑可搨者二十余字世有徐铉摹本而先秦之文仅存百一矣反为所掩也
　　五曰缪阳冰独歩缙云庙碑可为槩代冠冕若谦卦强作遂入恶道其自许云李斯之后直至老夫因五百年是蓺絶响汉人独印章擅美而篆书无闻杂王杂霸刀笔如之古隶真一皆采摘阗满为式是其用心昔人刻符填用于婚媾契书以革盗伪非淳古之作也六曰奇篆采择杂体就简避烦趋逸去拙其本来之形与夫累代之制皆不泥也格借玉筯体间碧落情杂钟鼎势分八分防画以大为宗波折以真草托迹规矩准绳终束于斯昔之文字因脚引垂今此奇篆因垂引脚书法之变此大谬也所尚者简洁飞动妍态取容举世尚奇去假取此从兹而降好古之士鋭其垂而为悬针垂露纵其垂而为栁叶收其垂而为倒防顿而为蝌斗折而为蜩虫蹲墨为芝英枯笔为飞白龙蛇云鸟转宿偃波此其滥觞也而莫知其所由师昔存其名迹则莫考效颦臆説书法外道翰墨之厄
　　七曰分隶八分散隶合而为之也篆籀相向成文分隶背隶各分其势波折左右其形连屈钩连篆势有转无折隶笔有折无转分则兼之杜甫联称八分小故知八分犹杂体后世因是以小为八分曲说有以为损大十分之二为小者今按小茂宻而大简易其谬不辨而明今隶宗匠钟元常八分之省便而真书之效古者古隶出于篆今隶依乎真汉孔安国以隶写籀谓之隶古唐明皇不喜古文凡不合开元文字谓之野书于是后人罕覩前人之迹一变曰徒隶再变曰草隶人自为之无论也上不足考古下不合时王聊合为一说分不骇族隶不蹈时以续古今胍络可耳然今之真书多有取是改作者若分隶之波折真书变而为曲直若分隶之起伏真书变而为撇拂郑樵谓通隶僻巧隶拙真书则犹其流之愈深者也
　　八曰真书近代时书而国朝之所通行古文邈逺小学不兴无学者蹈俗忘本稍通者束义背时古文意义恒同蹊径毎异譬之三代文不得与秦汉合汉魏诗不得与近体合佛老庄骚饾饤入公车掌故家语但为知者喷饭今拟古词肖而不夺此学假行似而莫移时王之制何得已见妄变更若用古体作今书不堪世但足自惑不特义不可行而势亦难达但俗书之最谬者与夫世俗之固加偏旁者所当正耳一以正俗一以革古而悉协于时中真书是也
　　九曰草书起于列国天下有事急就为之或起草他简然后正书皆不暇致详而作汉人遂以名家杜度钟张飞扬俊逸其圜转得于篆籀其波折得于分隶简而有合不大相离上古结绳而治刻契而与拄识而别剖竹而官麤迹之于文故无足重奚以草之去古为异乎故文以达词词以达志草书虽去古而可达古文且有真未必合草未必离如佳佳等字古体皆合真书有媿矣草鹿首岐草山虗下夜前垂乍草正真譌乃至翻草书以成俗体无以下笔岂草之辠乎【金石林绪论】
　　明赵宧光论真草隶书
　　真书中一曰正书如欧虞顔以及后世姜蒋二沈之类一曰楷书如右军黄庭乐毅论东方賛之类一曰蝇头书如麻姑坛文氏文赋之类一曰署书如苍龙白虎之类此法不传而流俗后世带草则徐武功得之方正则官家中秘郎得之然俗不堪齿矣一曰行楷如季直表丙舍帖曹娥碑兰亭帖之类以上五种世俗通谓之真书天地悬絶
　　草书中亦曰行楷如二王诸帖之稍真者十当八九僧懐仁等所集圣敎兴福孔庙碑之类唐人所称入院体者是也一曰行草如二王帖中稍纵体孙过庭书谱之类皆是也一曰章草如章帝辰宿列张帖索靖出师表二王帖中章草法帖皆是也一曰藁草书或真或行或草大小疎宻随宜如顔平原坐位祭侄二帖是也一曰狂草如张芝张旭懐素诸帖是也以上五种通称草书亦有分矣
　　隶书中一曰飞白篆法将变正则杂出燥润相宜故曰飞曰白后世失传飞而不白者似隶白而不飞者似皆飞白之流别也一曰分隶隶法初成十一蹈但用笔背分与分途矣一曰汉隶如钟元常诸帖之类此隶书之最也一曰唐隶视汉似古而体稍不雅然法度实备取裁可也一曰徒隶六朝诸碑文多作此字絶似童子初执笔不成文者然时有古色披沙拣金往往见宝不可尽废近代隶书颇谓淳雅然皆倚真书为骨而遥想汉为之虽无徒隶之短并近于真书亦其流也以上五种通谓之隶意亦溷溷
　　书之名尤为浑乱自周太史籀始立篆名秦相效作谓之小因秦书通行遂以籀称大亦已赘矣何乃无古无今槩呼作篆可怪也已籀而前但可以时代名如古文夏书商书之类籀而后槩呼作可也何也籀斯为后人趋歩指归莫能出其范围即不得徧讨古昔聊识其可摹者如左一曰古文始于象形迄于夏商代非一人人非一体但可作文字未可合篇章也二曰雕戈文雕虫刻尚文之作多不可解亦难以下笔汉章或稍一见之亦未甚一律也一曰籀诅楚文钟鼎识及啸堂録以至杨氏书统所载及古诸韵取其合于许氏所取作籀书者采焉一曰大篆石鼓文是也一曰小篆峄山会稽诸碑是也从此流传变而弱者一曰缪篆唐宋元诸人如李阳冰僧梦英以至我明程南云李东阳文氏父子是也变而传者曰玉筯篆如胜国周伯琦之类是也任笔成文一曰飞白篆貌隶骨杂用古今之法勉作草篆为器所使自我作之不得不然也一曰刻符秦汉红文印章用之在前此任字略章者玺书诸文皆是也一曰摹印汉白文印用之后此章不摄字者六代而下皆是也以上十种世俗通呼作篆失之逺矣【金石林绪论】
　　明周之士论诸体书
　　晋元帝为鳯尾诺之书王羲之为龙爪之书齐武帝为花草之书河东山为云霞之书梁孔敬通为反左之书唐韦陟为五云之书吕向为连緜之书李后主为撮襟之书金错刀之书宋徽宗为痩金之书陈尧佐为堆墨之书【游鹤堂墨薮】
　　附録
　　汉安息国书
　　安息国书革旁行为书记顔师古注云今西方胡国南方林邑书皆横行不直下也【汉书西域传】
　　汉刘向记浮提国书
