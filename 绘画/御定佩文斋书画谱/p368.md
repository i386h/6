<!-- { "loadSidebar": true } -->
　　余既已和蘓长公韵题此卷后续览宣和画谱目有秘藏晋卿烟江叠嶂图及考圣朝名画谱则又称烟江叠嶂图行于世然则晋卿作此画有二本其行世者为王定国画而长公作歌者也当宣政间诏天下断公文及墨迹进御之本岂应复留公歌于后而画首乃有秘阁图印盖定国之本仅余公墨迹而画已失矣御藏晋卿别本又有江山平逺及千里江山图安知不流落人间好事者取以配公书为一卷作艺林竒玩邪若以为延津之合则吾未敢盖歌辞与画境小抵牾耳至于分布搆结纡徐掩映之状妙极工致断非南宋胜国人所能办而蘓长公笔法精纯古雅为平生冠又不当参置蜉蝣之足也书此以俟夫真赏鉴者【弇州山人槀】
　　宋赵令穰画小山丛竹
　　大年学东坡先生作小山丛竹殊有思致但竹石皆觉笔意柔嫩盖年少喜竒故耳使大年耆老自当十倍于此若更屛声色裘马使胸中有数百卷书便当不愧文与可矣【山谷集】
　　宋赵令穰秋村暮霭图
　　右赵令穰所画秋村暮霭图曾属徽庙题识其为真迹奚疑令穰字大年宋宗室游心经史戯弄翰墨丹青多得不传之秘笔法清丽景象旷絶絶去供奉品格常闻前人盛称其惯为平湖旷荡之景讵不信夫偶观此图不胜仰羡【书画题跋记】
　　宋赵令穰画
　　大年贵公子也而喜作江湖山林人物窠窟画平林逺水鳬鴈晚景使人一见如行江南断岸木落石出沙鸟容与波上若欲惊起此岂规规积水墨所能至邪世言大年得王摩诘李思训江都王之典刑故无画工气信哉【王庭珪卢溪文集】
　　宋赵令穰鹤鹿图
　　赵令穰与其弟令松以宋宗室子精于文史而旁通艺事所以皆无尘俗之韵今观令穰所画鹤鹿图丛竹幽汀长林丰草其思致宛如生成余隠居仙华山中时与麋鹿为友每坐白云磴上教鹤起舞故得其情性为真开卷视之使人恍然自失【潜溪集】
　　宋赵令穰小景画
　　右赵大年冩小景故蘓人章仲华所寳藏者大年名令穰宋太祖五世孙官至崇信军观察使多蓄隋唐以来法书名画大年悟解頴敏书画一入览輙得古人用意妙处近代画家所纪称大年山水多设色又称其喜冩江南小景寒汀烟渚之趣甚为当时所重宣和御府秘藏亦多今此图园庐坡树淡云水鸟仅尺余而澄明潇洒幽澹简逺之趣臻极其妙信如画家所推可为希世至寳也图后有袁文清公杨鐡崖诸君子题咏金舂而玉应又有元璞诸老释之作亦皆不在灵彻皎然下所可寳又不独于画也金珠玉璧世之人争寳之仲华独此为重非清尚絶俗之士哉仲华乆谢世今其孙孟升念其祖之重乎是也重之亦如其祖之心孟升殆孝者欤重祖父所爱物者重祖父之推也吾身祖父之遗也吾重其所遗不敢斯须行之盩乎又孝之至也吾未尝识孟升左赞善陈公视此图且语其故求题輙为书此【东里续集】
　　宋赵令穰江干雪霁图
　　右赵大年摹王右丞江干雪霁圗一卷上有宋缉熙殿寳贾秋壑米南宫赵仲穆私记顾仲瑛俞石涧题盖思陵御府之物经诸家收藏赏鉴灼然希世之珍也大年本王孙而水墨丹青清森古澹无寳玦瑚纨绮豪贵之习可谓蝉脱汚泥皭然髙映者矣冝其遗赏千秋若璆琳乎太原王穉登【瑚网】
　　昔人评赵大年画谓得胸中千卷书更竒古又大年以宗室不得逺游每朝陵回得胸中丘壑不行万里船不读万卷书欲作画祖其可得乎此在吾曹勉之无望庸史矣董其昌【容台集】
　　宋赵令穰江乡清夏卷
　　赵令穰江乡清夏卷笔意全仿右丞余从京邸得之日阅数过觉有所防赵与王晋卿皆脱去院体以李咸熙王摩诘为主然晋卿尚有畦迳不若大年之超轶絶尘也【容台集】
　　宋赵令穰江乡雪意图
　　赵大年江乡雪意图卷项晦甫物也尝托盛徳潜为媒致之而不可得耿耿于中者二十五六年矣今崇祯庚午之二月晦甫卧疾忽令所善鲍老归余既成购而晦甫即治后事若相付者余庆物之来而怅友之速化也越月陈眉公先生顾余清樾堂出观终日赞叹大年与蘓米狎交东坡每见其画则以朝陵回嘲之盖宋宗法严不令宗子出城故耳此卷初作四五大树根株错互梢干萧森中叚半云气出没掩敛极有竒状其余层沙起伏烟樾凄迷水鸟戢翼藏身散布芦洲草棘间备空寒荒逺之思一片江乡物色也【六研斋笔记】
　　宋章友直画虫
　　近时文与可工行草篆隶飞白溢而为画章伯益盖同时人也后题无碍居士即米元章元章亦兼嗜书画尤有好古之癖使此轴出晋唐间当在巧偷豪夺之数邪淳熙元年三月二十四日【平园集】
　　宋文勋扇画
　　旧闻吴道子画西方变相观者如堵道子作佛圆光风落电转一挥而成尝疑其不然今观安国作方界畧不抒思乃知传者之不谬【东坡集】
　　宋李遵易画鱼图
　　鱼之丑以千百类且一物而极巨细之形者惟鱼天池之鲲其大不知其防千里豪素之窘不能追也长塘之水一斛而鱼半斛其小如针锋豪素可追不能工也则夫可追而工者不过于九泽之所同有九罭之所常萃鲿鲤鳟鲂颁首莘尾之间盖见者能识之然世犹以为画师喜为神而惮为狗马神怪幻易以罔人而狗马与鲿鳟所常覩者夫人而能指其失故工此尤难是不然夫鲲以海运而针锋若灭没世固无覩鲲首尾之目针锋鳞之眼则欲穷巨细之倪至此而能者俱废且凡鱼亦不一状则画之难工又非若狗马比然尝试遗物以观物物常不能廋其状尽得一鱼之意则铺几尺纸曰此天池也此长塘也广狭不移而皆在一以为鲲则稽天之涯覩不见其不足一以为针綘则蹄涔之态具不见其有余大小惟意而不在形巧拙繄神而不以手无不能者而遵易亦时隠几翛然去智以观天机之动蚿以多足运风以无形逺进乎技矣庚辰三月六日晁补之题【鸡肋集】
　　宋孟仲寜白莲社图
　　周礼百工之事皆圣人作用智不分乃凝于神张颠观公孙大娘舞劒而草书长进此岂笔墨蹊径间得之邪齐鲁俗朴工技世守知变通者寡画史孟仲寜独善学知余得意缋事中惠聼余言使集吴道闗仝韩干魏贤李成郭忠恕许道寜数子精笔为白莲社图甚似【鸡肋集】舒城李伯时作莲社图士大夫传以为佳玩谓可与辋川并驰颍川晁无咎复得遗意颇加损益集古名笔以缗工孟仲寜为之曰可曰否如左如右猎竒撷妙变化随出虽摩诘复生恐不能过也夫意之所诣为难了人之意亦非易伶人吹管假工捻窍直肆横出抗厉厌抑终不如律使其心运指应皆与神防则无不谐矣古之任事者尝患不得其人为用用或非其人故余于此画特有取焉耳【李昭玘乐静集】
　　宋米芾云山卷
　　元章早年渉学既多晚乃则法钟王此元祐初作也风神萧散所谓天成者非世间墨工椠人之可髣髴伯玉出以相示因书其后绍兴壬午仲冬晦日平丘曾觌纯父李琪家藏子孙永为寳用铜印【续书画题跋记】米老此图初藏于茗川李振叔后入严尚书府今宫保闵公得之盖严与李同郡而宫保为尚书外孙流传有自而收蓄得所此老亦无所恨矣治癸亥九月既望长洲吴寛书【同上】
　　宋米芾下蜀江山图
　　米老下蜀江山尝见数本大畧相似当是此老胸中丘壑最殊胜处时一吐出以寄真赏耳蘓文粹中鉴赏既精笔语尤胜顷嵗尝获从游今观遗墨为之永叹庆元己未三月八日新安朱熹仲晦父【朱子文集】
　　宋米芾着色桃花障子
　　元章画故未见一日过阊门姜氏壁间县桃花图一轴漫即视之见其绢极缜细郤看其笔正作树一本上发花叶茂密丹粉傅染莹然妍烂气势盎郁甚异之徐见下左角一印察之方仅二寸作缪篆其文曰楚国米黻始知为公之笔更缔玩之益悟其妙以语主人亦始知珍秘后防日过之不在壁矣今其人已亡便从其家索之料亦不可见矣暇日意其笔法以世不多见其画漫志云尔【懐星堂集】
　　宋米芾云山
　　此画法谓之泼墨王洽作祖意老米时犹及见之不则米老虽狂无此大胆独创也旁有薛氏家藏印殆是老米为绍彭墨戯者邪宰题【瑚网】
　　宋米芾画文徳皇后遗履图
　　余读书秀州项穉玉阁中姚叔祥出视唐文徳皇后遗履为米元章冩圗左方有小跋称臣米芾度是元章为博士召入内庭鉴定书画奉命所作其跋云右唐文徳皇后遗履以丹羽织成前后金叶裁云为饰长尺底向上三寸许中有两系首缀二珠盖古之岐头履也臣米芾圗幷书按唐太宗皇后长孙氏武徳九年八月二十一日立为皇后贞观十年五月二十六日崩于立政殿年三十六諡曰文徳皇后葬昭陵因九嵕山以成后志咸亨五年八月追諡文徳圣皇后天寳八载六月加尊号文顺圣皇后此履不知何縁传流宋朝又入秘府或元章别摹他本皆未可知【眉公集】
　　宋米友仁潇湘长卷
　　米元晖作逺山长云出没万变古未有辈安得匹纸以尽其笔墨之妙乎至林麓近而雄深冈峦逺而挺拔木露干而想高茂水见涯而知弥皆发于笔墨之外此常人所难元晖之所易也逹功它日以此示之傥以为知言则当得山川之胜卧以游之绍兴五年七月二十日防稽闗注书【鐡网瑚】
　　顷在京师时方允廸尝示仆以和人求米元晖画楚山清晓图诗恨未见其画也今观元晖此画自云夜雨初霁晓烟既泮其状类此岂其所谓潇相千变万化久落人间亦楚山图中之一也防稽韩浒懋遵书【同上】丘壑之士久寂寞则起朝市之念朝市之士久喧嚣则懐丘壑之放古今之理也余赞治丹丘虽环郛皆山可以拄颊而霞城云屿亦得驾言穷览然尘缨之所羁束终不能莹心而醒目米西清所作潇湘图曲尽林阜烟波之胜遐想鸥鸟之乐良不可及绍兴十七年三月廿二日鄱阳洪适书【同上】
　　蔡天启作米襄阳墓志言元符初进其子所画万里长江图时元晖年尚少其小笔已知名当世矣方此老亡恙时诸公贵人求索者日填门不胜厌苦往往多令门下士效作亲识元晖二字于后尝自言遇合作处浑然天成荐为之不复相似此卷寂寥简短不过数笔而浅深浓淡姿态横生使人应接不暇盖是其得意笔自其云亡画亦难得矧题识皆一时名胜之士终日把翫不能去手也淳熙辛丑二月梁溪尤袤题【同上】
　　建阳崇安之间有大山横出峰峦特秀余尝结茅其颠小平处每当晴昼白云坌入窗牖间輙咫尺不可辨尝题小诗云间云无四时散漫此山谷幸乏霖雨姿何妨媚幽独下山累月每窃讽此诗未尝不怅然自失今观米公所为左侯戯作横卷隠隠旧题诗处似已在第三四峰间也又得幷览诸名胜旧题想像其人益深叹息淳熙己亥中夏廿九日新安朱熹仲晦父书于江东道院【同上】
　　宋米友仁大姚江图
