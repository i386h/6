<!-- { "loadSidebar": true } -->
　　筠尤工行书今御府藏行书至节帖【宣和书谱】
　　王规
　　王规字威明骞子袭封南昌侯后为太子中庶子领步兵校尉赠光禄大夫諡曰文【南史本传】
　　王方庆进遗迹一卷有高祖规书【唐朝叙书録】
　　栁恽
　　栁恽字文畅世隆子河东解人也少有志行好学善尺牍再为呉兴太守【南史本传】
　　栁恽书纵横廓落大意不凡而徳体未备【梁武帝评书】
　　纪少瑜
　　纪少瑜字幼玚丹阳秣陵人也本姓呉养于纪氏因而命族尝梦陆倕以一束青缕管笔授之云我以此笔犹可用卿自择其善者其文因此遒进少瑜羙容貎工藁草到漑曰此人有大才而无贵仕后除武陵王记室参军【南史本传】
　　朱异
　　朱异字彦和呉郡钱唐人也居贫以佣书自业写毕便诵涉猎文史兼通杂艺博奕书算皆其所长沈约戏曰卿年少何乃不防天下唯有文义棋书卿一时将去太清二年为中领军赠尚书右仆射【南史本传】
　　彦和迅不可及注今见草书一纸【述书赋】
　　徐僧权
　　徐僧权东海人也梁东宫通事舎人领秘书以善书知名【南史徐伯阳传】
　　庾黔娄
　　庾黔娄字子贞一字贞正易之子新野人少好学多所讲诵梁散骑侍郎【南史本传】
　　黔娄书品下之上【庾肩吾书品】
　　庾肩吾
　　庾肩吾字慎之八嵗能赋诗初为晋安王国常侍王命肩吾等十人抄撰众籍丰其果馔号髙斋学士歴江州刺史封武康县侯赠中书令【南史本传】
　　肩吾书品论云余自少迄长留心兹艺敏手谢于临池鋭意同于削板【法书要録】
　　肩吾才华旣秀草隶兼善累纪专精徧探名法尝作书品亦有佳致【书断】
　　殷钧
　　殷钧字季和陈郡长平人仲堪五世孙也好学有思理善隶书为当时楷法梁武帝时歴秘书丞启挍定秘阁四部书又受诏料检西省法书古迹列为品目后为国子祭酒諡贞【南史本传】
　　殷鐡石
　　殷铁石梁大同中武帝勅周兴嗣撰千字文使铁石模次羲之之迹【一云武帝令殷铁石于大王书中搨一千字不重者召周兴嗣韵之　宋史李至传云武帝得钟繇书破碑千余字命周兴嗣次韵　东坡诗云已将铁石充逸少公自注云法帖大王书中有殷铁石字】以赐八王【武平一徐氏法书记】
　　孔敬通
　　孔敬通梁大同中东宫学士创反左书又能一笔草书一行一断婉约流利特出天性顷来莫有继者【庾元威论书】
　　萧几
　　萧几字徳齐曲江公遥欣子也年十嵗能属文好学善草隶书为新安太守【梁书本传】
　　萧贲
　　萧贲字文奂齐竟陵王子良之孙也【见画家传】能书善画【南史本传】
　　萧骏
　　萧骏字徳款长沙王懿之孙也善草隶工文章位尚书殿中郎起武将军封南安侯【南史本传】
　　萧挹
　　萧挹梁尚书殿中郎智藏法师碑普通三年萧绎撰铭萧几作叙挹书世号三萧碑其字画麤可佳【欧阳修集古録】
　　萧挹虽不以书名世其小楷犹有钟王遗范【东观余论】
　　顔协
　　顔协字子和琅邪临沂人也博涉羣书工于草隶飞白时呉人范怀约能隶书协学其书殆过真也荆楚碑碣皆协所书湘东王出镇荆州以为记室【南史本传】
　　范怀约
　　范怀约呉郡人【述书赋注梁东宫侍书】能隶书【南史顔协传】正书宜以殷钧范怀约为主方正循纪修短合度【庾元威论书】
　　王琛
　　王琛琅邪人工书梁天监中勅使张率抄乙部书又使撰古妇人事使琛与呉郡范怀约等写给后宫【南史张率传】
　　韦仲
　　韦仲京兆人善飞白在湘东王府为中兵参军【南史顔协传】
　　王融古今杂体六十四书湘东王遣沮阳令韦仲定为九十一种功曹谢善勋増其九法合成百体书【庾元威论书】
　　谢善勋
　　谢善勋防稽人能为八体六文方寸千言为湘东王録事参军饮酒至数斗醉后輙张眼大骂时谓之谢方眼【南史顔协传】
　　庾诜
　　庾诜字彦宝新野人也幼聪警笃学经史百家无不该综纬书射棊弄机巧并一时之絶普通中诏为黄门侍郎不起諡贞节先生【南史本传】
　　张孝秀
　　张孝秀字文逸南阳宛人也徙居寻阳建安王召为别驾去职居东林寺孝秀善谈论工隶书凡诸艺能莫不明习普通三年卒【南史本传】
　　刘慧斐
　　刘慧斐字宣文彭城人也少好学能属文起家梁安成王法曹行参军后不仕居东林寺慧斐尤明释典工篆隶手写佛经二千余卷【南史本传】
　　庾元威
　　庾元威【梁人】其论书云余经为正阶侯书十牒屏风作百体间以采墨当时众所惊异复于屏风上作杂体篆二十四种【太平御览】
　　王克
　　王克琅邪人梁尚书仆射今见草书四行【述书赋注】王克行草品中之上【韦续九品书人论】
　　许璠
　　许璠【梁武帝时人】梁檀溪寺禅房碑天监十一年许璠正书【金石略】
　　贝义渊
　　贝义渊【梁武帝时人】梁侍中司徒始兴忠武王碑徐勉文贝义渊书散骑常侍司空安成康王碑刘孝绰文贝义渊书【江宁府志】
　　刘灵
　　刘灵【梁武帝时人】梁改堕泪碑【大同十年重立羊祜碑】刘灵正书【金石略】
　　程旷平【唐人书评作程广】
　　程旷平书如鸿鹄髙飞弄翅颉颃【梁武帝评书】
　　李岩之
　　李岩之书如镂金素月屈玉自照【梁武帝评书】
　　顔倩
　　顔倩书如贫家果实无妨可爱少乏珍羞【梁武帝评书】
　　斛斯彦明
　　斛斯彦明品下之上评曰斛斯笔势咸有由来【李嗣真书后品】
　　呉休尚
　　呉休尚书品中之中【庾肩吾书品】
　　施方泰
　　施方泰书品中之中论曰施呉邺下同年拔萃【庾肩吾书品】
　　王崇素
　　王崇素书品中之下论曰崇素绘靡篇书笔传于里闾【庾肩吾书品】
　　丁觇
　　丁觇善隶书时人云丁真永草【书断】
　　梁孝元前在荆州有丁觇者洪亭民尔颇善属文殊工草隶孝元书记一皆使典之军府轻贱多未之重耻令子弟以为楷法时云丁君十纸不敌王襃数字孝元尝遣典籖惠编送文章示萧祭酒祭酒问曰君王比赐书翰及写诗笔殊为佳手姓名为谁那得都无声闻编以实荅子云叹曰此人后生无比遂不为世所称亦是竒事于是闻者少复刮目稍仕至尚书仪曹郎末为晋安王侍读随王东下及西台陷没简牍湮散丁亦寻卒于扬州前所轻者后思一纸不可得矣【顔氏家训】
　　王僧恕
　　王僧恕【梁人】呉延陵季子二碑梁王僧恕书【金石略】
　　陈则
　　陈则梁人【草书韵防】
　　满骞
　　满骞冨阳人押署如磐石卧虎【述书赋】
　　唐怀充
　　唐怀充【述书赋注云晋昌人】王羲之破羌帖有唐怀充跋【宝章待访録】
　　沈炽文　姚怀珍　范祖　陈廷祖
　　沈炽文姚怀珍并武康人范祖顺阳人陈廷祖长城人【述书赋注】
　　梁武帝好图书天监中勅朱异徐僧权唐懐充姚怀珍沈炽文防而装之更加题检【张怀瓘二王书録　东观余论云魏晋以来法书梁御府藏之皆是沈炽文等题名于首尾纸缝间】
　　杨法象　丁道矜
　　杨【一作汤】法象丁道矜旧刻洛神赋有普通三年正月徐僧权杨法象满骞丁道矜唐怀充等题名【袁泰家藏旧刻跋】
　　孙文韬
　　道士孙文韬一名韬字文藏防稽剡县人陶真白弟子也其书初学杨许后学大王殊有深分有所书九锡碑及旧馆坛碑在茅山【书史防要】
　　陈宣懋
　　陈宣懋钱塘人茅山华阳宫有陶隠居井嵗久湮没政和初去地三尺许得瓦井阑虽破合之尚全环刻大字梁天监三年八月十五日钱塘陈宣懋书【江寕府志】
　　杜道士
　　杜道士陶先生弟子作隶书假托许慎为名【顔氏家训】
　　释宝志
　　释宝志者不知何许人【传灯録云金城人姓朱氏】齐宋之交稍显灵迹梁武帝尤深敬事俗呼为志公好为谶记所谓志公符也天监十三年卒先是遇琅邪王筠与交言欢饮至亡勅命筠为碑盖先觉云【南史陶景传】
　　南唐元宗保大中伏龟山圯得石函中有铭云天监十四年秋八月葬宝公于是铭有引曰宝公常为偈大字书于版用帛羃之是时皆莫知其防云在五百年后至卒乃归其铭同葬焉其字皆小篆体势完具【呉淑江淮异人録】
　　僧宝志文字释训三十卷【唐书艺文志】
　　陈
　　蔡景歴
　　蔡景歴字茂世济阳考城人也少防爽善尺牍工草隶陈武帝素闻其名以书要之景历对使荅书笔不停辍帝得书钦赏后至度支尚书祯明二年重赠侍中中抚军将军諡忠敬【南史本传】
　　徐陵
　　徐陵字孝穆东海郯人也封建昌县侯后主即位迁左光禄大夫太子少傅赠特进【南史本传】
　　孝穆善正书【书小史】
　　周让
　　周让汝南安成人也性简素博学多通陈天嘉初以白衣领太常卿光禄大夫【南史本传】
　　让善隶书写蔡邕劝学篇及古诗以遗文育【南史周文育传】
　　侯安都
　　侯安都字成师始兴曲江人也工隶书能鼓琴涉猎书传为五言诗兼善骑射封桂阳郡公除征南大将军江州刺史【南史本传】
　　赵知礼
　　赵知礼字齐旦天水陇西人也涉猎文史善隶书髙祖引为书记知礼为文赡速每占授军书下笔便就封始平县伯领前军将军赠侍中諡曰忠【陈书本传】
　　孙玚
　　孙玚字徳琏呉郡呉人也博涉经史尤便书翰仕梁累迁巴州刺史旣而归陈为五兵尚书领左军将军諡曰桓【南史本传】
　　顾野王
　　顾野王字希冯呉郡呉人也幼好学长而徧观经史虫篆竒字无所不通为黄门侍郎光禄卿赠秘书监右军将军撰玉篇三十卷【南史本传】
　　野王能书画【历代名画记】
　　谢嘏
　　谢嘏字含茂陈郡阳夏人也风神清雅颇善属文光大元年迁中书令赠侍中諡光子【陈书本传】
　　嘏工行草书【书小史】
　　庾持
　　庾持字允徳颍川鄢陵人笃志好学尤善书记以才艺闻世祖为呉兴太守持掌书翰光大中领步兵校尉赠光禄大夫持善字书属辞好为竒字【陈书本传】
　　张正见
　　张正见字见颐清河东武城人也幼好学有清才年十三献颂简文深赞赏之髙祖受禅累迁通直散骑侍郎【陈书本传】
　　张正见善行草书【书小史】
　　张克见
　　张克见善行草【书史防要】
　　萧干
　　萧干字思惕兰陵人也祖嶷齐豫章文献王干容止雅正性恬简善隶书得叔父子云之法世祖授五兵尚书諡静子【陈书本传】
　　萧引
　　萧引字叔休南兰陵人善隶书为当时所重髙宗常披奏事指引署名曰此字笔趣翩翩似鸟之欲飞引谢曰此乃陛下假其毛羽耳后主即位为中庶子建康令【陈书本传】
　　顾越
　　顾越字允南呉郡盐官人也徧该经艺工缀文闲尺牍陈废帝即位拜散骑常侍中书舍人【南史本传】
　　陆缮
　　陆缮字士儒【一作繻】呉郡呉人幼有志尚以雅正知名太建中迁左仆射赠特进諡安子【南史本传】
　　缮草字风度飘逸【宣和书谱】
　　沈君理
