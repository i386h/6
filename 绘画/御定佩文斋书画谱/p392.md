<!-- { "loadSidebar": true } -->
　　禹碑七十七字在衡岳云杨用修得之张佥宪云宋嘉定中何致子一游南岳脱其文刻于岳麓书院用修又刻于滇中安宁州近世杨时乔又刻于栖霞山天开岩予所收二本其一稍泐跋数十字尤不可辨隐隐有何致字当是子一旧本其一则杨时乔刻也用修谓韩愈刘禹锡朱熹张栻诸人求之不得而已得之以为竒而王元美复疑之谓铭词未谐圣经类汲穆天子语何也用修金石古文并杨时乔皆注隶释互有不同元美亦有二本释亦不同时乔本出在元美后元美所得岂即何子一杨用修二刻邪何其抵牾同也但其文所谓龙画螺书鸾漂鳯泊虽经摩刻犹可想见古人惜不得衡岳石上迹耳【石墨镌华】
　　周
　　穆王坛山刻石
　　吉日癸巳四字世传周穆王书按穆王时所用皆古文科斗书此字笔画反类小篆文【金石録】
　　吉日字与周淮父卣伯硕父鼎齐侯镈钟诸款识合字形多类石鼔明诚已信石鼓为周人书不当于此而疑之【宋濂潜溪集】
　　石鼓文
　　石鼓文在天兴县南二十里许石形如鼓其数有十盖纪周宣王畋猎之事其文即史籀之迹唐贞观中吏部侍郎苏朂纪其事云虞褚欧阳共称古妙虽嵗久譌阙然遗迹尚有可观而歴代纪地理志者不存纪録尤可叹惜【元和郡县志】
　　石鼓文谓之周宣王猎碣共有十鼓其文则史籀大篆也年代斯逺字多讹阙旧存岐山石鼓村今移置翔府夫子庙【周越古今法书苑】
　　古之石刻存于今者惟石鼓也本露处于野司马池待制知翔日辇置于府学之门庑下外以木櫺防之【倦游杂録】
　　国朝崇宁中蔡京作辟雍取十鼔置讲堂后予尝见之辟雍废徙置禁中【资古绍志録】
　　石鼓文旧在岐阳孔子庙大观中自翔迁入辟雍后入保和殿【诸道石刻録】
　　宋大观中徙开封靖康末金人取之以归于燕圣朝皇庆癸丑始置大成至圣文宣王庙门之左右【石鼔文音训】
　　大都国子监文庙石鼔十枚据传闻徽宗时自京兆移置汴梁贵重之以黄金实其字金人得汴梁竒玩悉辇至燕京移者初不知此鼓为何物但见其以金涂字必贵物也亦在北徙之列置之王宣抚家后为大兴府学大徳之末集为大都教授得此鼓于泥土草莱之中后助教成均言于时宰得兵部差大车十乗载之于今国子学大成门内左右壁下各五枚为塼坛以承之又为疏櫺而扃鐍之使可观而不可近然三十年来摹搨者多字画比当时已多漫灭者然移来时已不能如薛尚功钟鼎款文所载者多矣大抵石方刓而髙略似鼓耳不尽如鼓也【道园学古録】
　　石鼔文初不见称于前世至唐人始盛称之而韦应物以为文王之鼔至宣王刻诗韩退之直以为宣王之鼓予所集録文之古者莫先于此然其可疑者三今世所有汉桓灵时碑徃徃尚在距今未及千载大书深刻而磨灭者十犹八九此鼔按太史公年表自宣王共和元年至今嘉祐八年实千有九百一十四年鼓文细而刻浅理岂得存其可疑者一也其字古而有法其言与雅颂同文而诗书所传之外三代文章真迹在者唯此而已然自汉以来愽古好竒之士皆略而不道其可疑者二也隋氏藏书最多其志所録秦始皇刻石婆罗门外国书皆有而独无石鼓遗近録逺不宜如此其可疑者三也前世传记所载古逺竒怪之事类多虚诞而难信况传记不载不知韦韩二君何据而为文宣之鼓也隋唐古今书籍麤备岂当时犹有所见而今不之见邪然退之好古不妄者予姑取以为信尔至于字画亦非史籀不能作也【集古録　前人题跋凡语渉辨证者彼此互见】
　　石鼔文笔法如圭璋特逹非后人所能赝作【山谷集】欧阳文忠公谓今世所有汉桓灵时碑距今未及千载大书深刻而磨灭者十有八九此鼓自宣王时至今实千有九百余年鼔文细而刻浅理岂得存以此为疑予观秦以前碑刻如此鼔及诅楚文泰山秦篆皆麤石如今世以为碓臼者石性既坚顽难壊又不堪他用故能存至今况此文字画竒古决非周以后所能到文忠公亦以为非史籀不能作此论是也【金石録】
　　周宣王石鼓欧阳文忠公以为有可疑者三惟唐以来韦应物韩退之尝盛称賛予谓不特二公老杜固尝有李潮八分小篆歌云陈仓石鼔久已讹况苏朂载记亦言石鼓文谓之猎碣共十鼔其文则史籀大篆则知石鼔称为周宣王所创者在昔不止三公也【能改斋漫録】石鼓文唐张彦逺法书録载处士张懐瓘书断叙籀文周太史史籀作其迹有石鼓文存焉又古迹记云史籀石鼔文不知徐浩何据也韦左司应物歌云周宣大猎岐之阳刻石表功炜煌煌石如鼓形数止十风雨缺剥苔藓涩飞喘委蛇相糺错乃是宣王之臣史籀作韩退之又从而作歌云周纲凌迟四海沸宣王愤起挥天戈镌功勒成告万世凿石作鼓隳嵯峨辞严意宻读难晓如此至宝存岂多岂亦以浩为证乎欧阳公云言与雅颂同字古而有法非史籀不能作言固同矣但篆画行笔当行于所当行止于所当止今位置窘涩促长引短务欲取称如柳帛君庶字是也意已尽而笔尚行如以可字是也十鼓略相类姑举一隅识者当自神悟以器惟字参鼓刻惟何惟鲤之惟则晓然可见矣盖字画无三代醇古之气吾是以云前辈尚疑系辞非夫子所作仆于此书直谓非史籀迹也【籀史】
　　欧阳永叔疑此书不见于古唐乃得于韩愈韦应物而愈谓此为宣王时应物以其本出岐周故为文王鼔论各异出尝攷于书田猎虽嵗行之至于天子大搜非常事也宣王搜于岐山不得无所书此其可疑也传曰成有岐阳之搜杜预谓还归自奄乃大搜于岐阳然则此当岐阳则成王时矣吕氏纪曰苍颉造大篆后世知有科斗书则谓篆为籀是大篆又与籀异不得定为史籀书【广川书跋】
　　古字可参列者五子之歌即大禹贻后之训伊尹之三风十愆又皆成汤之本语也则古语偶同车攻安得便云宣诗也大篆未必创于史籀古载又有可考舎此二説则无所执据以名宣鼔矣如予所见则谓此鼓不为宣鼓而当为成王之鼓也左氏昭四年椒举言于楚子曰成有岐阳之搜杜预曰成王归自奄大搜于岐山之阳即石鼔所奠之地也然则鼓记田渔其殆成王之田之渔也与宣王固尝出镐而东猎矣其地自属东都故曰四牡厐厐驾言徂东徂东云者以方言之则自镐出洛也岐在丰西三百余里安得更云徂东也则鼓辞不为车攻之辞亦已明矣何据而云宣王之鼓也【雍録】三代而上惟勒鼎彞秦人始大其制而用石鼓【通志略】世言石鼔者周宣王之所作前代皆患其文难读樵今所得除漫灭之外字字可晓十篇皆是秦篆秦篆本乎籀籀本乎古文石鼓间用古文以篆书之所本也秦人虽创小篆实因古人籀书加减之其不得加减者用旧文也秦自惠文称王始皇称帝今其文有曰嗣王有曰天子天子可为帝亦可谓王故知此则惠文之后始皇之前所作也【郑樵石鼔序】
　　石鼓文考三卷郑樵撰其説以为石鼓出于秦其文有与秦斤秦权合者【书録觧题】
　　石鼓文韦应物以为周宣王臣史籀作韩退之苏子瞻皆以为然而后或以为后周宇文时所刻则疑之卑之甚矣子按宣王之世去古未逺所用皆科斗籀文今观説文所载籀文与今石鼓文不同石鼓乃类小篆可疑一也观孔子篆比干墓及吴季札墓尚是科斗则宣王时岂有小篆乎又案南史襄阳人伐古得玉镜竹简古书江淹以蝌斗字推之知为宣王时物则宣王时用科斗书可知矣巩丰云岐本周地平王东迁【一本作徙】以赐秦襄公矣自此岐地属秦秦人好田猎是诗之作其在献公之前襄公之后乎【一有其字字类小篆一句】地秦地也字秦字也其为秦物可知【一作其为秦诗何疑】此説有理予窃信之书以俟知者【丹铅録】
　　温彦威使三京得伪刘词臣马定国文云石鼓非周宣王时事乃后周文帝猎于岐阳所作也史大统十一年猎于白水遂西狩岐阳【姚氏残语】
　　石鼓自唐以来无定论茌平马子卿以字画考之云是宇文周时所造作辨万余言出入传记引据甚明【中州集】金人马子卿以字画考之谓是字文周所造作辨万余言出入传纪引据甚明其全文今不可见据北史苏绰传云周文帝为相欲革文章浮华之弊因魏帝祭庙羣臣毕至乃命绰为大诰奏行之是后文章皆依其体而魏文帝十一年十月尝西狩岐阳其子武帝保定元年十一月丁巳狩于岐阳五年二月行幸岐州由此言之则石鼓文为宇文周所造无疑文旣仿书则诗体仿诗亦无疑观武帝太和元年正月考路寝命羣臣赋诗亦其一证也【笔乘】
　　金人马定国尝攷石鼓字画以为宇文周时所造作辨万言予按元魏景明二年帝躬承弧矢射逺及一百五十歩羣臣勒铭射所此北史宣武本纪所载今世尚有碑刻其词有云慨岐阳之未训又有彼岐阳由此观之石决非宇文周之物也【研北杂志】
　　石鼓文周宣王之猎碣也唐自贞观以来苏朂李嗣真张懐瓘窦臮蒙徐浩咸以为史籀笔迹虞世南欧阳询褚遂良皆有墨妙之称杜甫八分小篆歌叙歴代书亦厠之苍颉李斯之间其后韦应物韩愈称述为尤详至本朝欧阳修作集古録始设三疑以韦韩之説为无所考据后人因其疑而增广之南渡之后有郑樵者作释音且为之序乃摘防殹二字以为见于秦斤秦权而指以为秦鼔伪刘词臣马定国以字文泰尝搜岐阳而指以为后周物然近人稍有惑其説者故予不得不辨集古之一疑曰汉桓灵碑大书深刻磨灭十八九自宣王至今为尤逺鼔文细而刻浅理岂得存子谓碑刻之存亡系石质之美恶摹拓之多寡水火风雨之及与不及不可以年祀久近论也且如诅楚文刻于秦惠王时去宣王为未逺而文细刻浅过于石鼓逺甚由始出于近歳戕害所不及至无一字磨灭者顔真卿干禄字刻于大厯九年显暴于世工人以为衣食业摹拓为多至开成四年才六十六载而遽以讹阙由是言之年祀多近不足推其存亡无可疑者二疑以谓自汉以来博古之士略而不道三疑以谓隋世藏书最多独无此刻子谓金石遗文溷于瓦砾歴代湮没而后世始显者为多三代彞器或得于近歳其制度精妙有马融郑所不知者又诅楚文笔迹髙妙世人无复异论而歴秦汉以来数千百年湮沉泉壤近世始出于人间不可谓不称于前人不録于隋氏而指为近世伪物也子意此鼓之刻虽载于传记而经歴乱离散落草莽至唐之初文物稍盛好事者始加采録乃复显于世及观苏勗叙记尤喜予言之为得也则夫隋世之不録又无足疑者况唐之文籍视今为甚备而学者不敢为臆説自贞观以来诸公之説若出一人固不特起于韦韩也而韦应物又以为文王鼓宣王时刻言之如是之详当时无一人非之传记必有可考者矣小篆之作本于大篆防殹二字见于秦器固无害况防字从山取山髙奉防之义着在説文字体宜然非始于秦也唐初去宇文周为甚近事语尚在于长老耳使文帝镌功勒成以告万世岂细亊哉宜时人共知之况苏勗之祖邳公绰用事于周文物号令悉出其手岂得其贤子孙乃不知其祖之所作者乎【复斋碑録】
　　石鼔至临川王顺伯之説尽矣其駮郑渔仲以为非秦篆然许叔重説文解字本出小篆顺伯信石鼓非小篆而取以为据何也俟博古者更攷之【戴表元剡源集】
