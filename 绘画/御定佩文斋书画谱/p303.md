<!-- { "loadSidebar": true } -->
　　右率更令所书千文杨补之家蔵本书家以分行布白谓之九宫元人作书经云黄庭有六分九宫曹娥有四分九宫是也今观信本千文真有完字具于胸中若搆凌云台一一皆剂而成者米南宫评其真书到内史信矣此本为杨补之家蔵勒其全文欲学书先定间架然后纵横跌宕惟变所适也【容台集】
　　唐虞世南道塲碑
　　髙阳郡隆圣道塲碑隋秘书郎虞世南撰次书石世南以书名隋唐间而此碑最显世竞以摹本传今其碑在定州龙兴寺或疑为摹本以髙阳郡在中山也考大业杂记九年闰月幸博陵以定州为先皇歴试所基遂改为髙阳今世南谓大业龙集癸酉有诏改郡以记王业所兴则与杂记合矣夫隋改寺为道塲观为坛贞观十二年复寺观旧名则当世南时隋谓道塲必矣以此知碑非后世所摹也【广川书跋】
　　草书妙处须学者自得然学久乃当知之墨池笔非传者妄也虞永兴常被中画腹书末年尤妙贞观间亦已耄矣而是书之工唐人未有逮者元丰乙丑五月戊申平原监郡赵正夫会食于西斋出以示余谛玩无斁【山谷集】
　　唐虞世南夫子庙堂碑
　　右孔子庙堂碑虞世南撰并书予为儿童时尝得此碑以学书当时刻画完好后二十余年复得斯本则残缺如此因感夫物之终弊虽金石之坚不能以自久于是始欲集録前世之遗文而蔵之殆今盖十有八年而得千卷可谓富哉【集古録】
　　顷见摹刻虞永兴孔子庙碑甚不厌人意意亦疑石工太逺今观旧刻虽姿媚而造笔之势甚遒固知名下无虚士也荣咨道尝以二十万钱买一碑即此碑旧刻其中缺字亦畧相类唯额书大周孔子庙堂之碑八字为异耳又碑末长安三年太岁癸卯金四月壬辰水朔八日己亥木书额相王书也又云朝议郎行左豹衞长史直凤阁钟绍京奉相王教搨勒碑额雍州万年县光宅镌字又卷尾昔人题云咸通七年七月七日于二十二姉处得龙兄来认今福夷无大费而甚爱之虽无前后数十字非寳蔵是书之本意【山谷集】
　　顷年观庙堂碑摹本窃怪虞永兴名浮于实及见旧刻乃知永兴得智永笔法为多又知蔡君谟真行简札能入永兴之室也元祐四年在中都初见荣辑子雍家一本绍圣元年在湖隂又见张威福夷家一本其十二月在陈留又见蔡寳臣致君家一本以石本未刓缺不以摹本补缀则荣本第一张本第二蔡本第三亦尝于他处见数本新旧杂揉所谓海图拆波涛旧绣移曲折天吴及紫凤颠倒在短褐者也然尚有典刑亦不可废也陈留净土院书【同上】
　　右唐孔子庙堂碑虞世南撰武徳时建而题云相王旦书额者盖旧碑无额武后时増之耳至文宗朝冯宿为祭酒请琢去周字而唐史遂以此碑为武后时立者误也睿宗所书旧额云大周孔子庙堂之碑今世蔵书家得唐人所收旧本犹有存者云【金石録】
　　永兴公守智永旧法故唐能书人尽变唯永兴号为一以右军谱系犹在也余尝见大周本于故家精神遒整其云仍散落不复可考此当在嫡孙行唐人唯魏华得正传孔頴达碑与虞相似或云孔卒时永兴下世已久【清容居士集】
　　右唐孔子庙堂碑虞世南撰并正书在今陜西西安府学乃宋王彦超翻本字之缺者凡一百七十有九予家蔵旧搨唐刻因参校以足其文尝记在京师时见世南真迹谓以此文石本进呈太宗特赐王羲之黄玉印一颗则世南之书贵重于当时者固已如此但世之人不见真迹故鲜有知是说者【金薤琳琅】
　　唐虞世南汝南公主墓铭
　　世南汝南公主铭起草洛阳王护处见摹本云真迹在洛阳好事家有古跋后十年见真迹在故相张公孙直清处其后止贞观十年十一月丁亥朔十六日旁小字注云赫赫髙门在裴丞相家是其铭然此幅文但至半而止行下有空白纸犹空十一字此盖卒日犹未言葬也阙文尚多安得便言赫赫髙门不当后幅却与前幅不相连属也其前褾红绫色如新有名几题其褾云故祭酒崔十八丈绰尝与寇章贺拔惎皆以赏鍳相寻每称服膺虞书多歴年所自防昌以来时覩斯帖因致其真隶有加顷年崔丈每送予兄弟下第东归必云此去获见汝南帖亦何减于升第邪所惜者阙其铭文耳咸通二年春于存神室辍献子凝良足啬爱也几不知何人也虞帖为时所重如此今好事家絶不曽见真迹摹本枕卧积时蚛牙头风四摹帖一闗中刻石帖今法帖所载耳世最少者子敬虞帖今好事家一字亦无耳【米芾书史】
　　虞永兴汝南公主墓志起草真迹先宋时蔵洛阳好事家后归张直清米元章尝见之元初在郭祐之处后不知所在亦不知何年入石按元章云予临汝南帖浙中好事者以为真刻石今观此刻字势长而肥颇类米笔又张氏本十六日下有阙文校之良是然无旁注小字赫赫髙门等语及几题字云烟过眼録记郭本有米跋今亦不存盖米喜临晋唐书往往逼真而一时题记多畧不録况此帖世无别本必米迹也予以孔子庙碑易于朱君性甫都敬见而称爱遂题以归之【文征明甫田集】
　　昔人于永兴率更书俱登品神妙间而往往左袒永兴余初不伏之以虞之肉似未胜欧骨盖谓正书也晚得永兴汝南公主志铭草一阅见其萧散虚和风流姿态种种有笔外意髙可以并兰亭诗叙治头方卑亦在枯树上游则非鄱阳薄冷险笔所能并驾矣此草吾乡陆太宰完所蔵而李文正东阳为识其后且云太宰见此本三十年往来于懐其弟长卿始购得之以为快然余考米襄阳书史云先于洛阳王护见摹本后十年真迹在故相张公孙直清处其后止贞观十年十一月丁亥朔十六日与今文正相合但所云旁小字注赫赫髙门在裴丞相家是其铭及前褾红裬色如新有名几者题云云又宣和书谱已入秘殿而前后御题寳识今皆无之此岂即王护之本抑果真迹而流转兵燹失褾识邪襄阳又自言尝临汝南墓志浙中好事者以为真虞本此书虽妙极戈法而不无襄阳结搆或即米所临未可知也窃以为右军之宣示大令之白骑即一转故自佳耳何必钟太傅哉【弇州山人藁】
　　唐虞世南千文
　　虞世南所书言不成文乃信笔偶然尔其字画精妙平生所书碑刻多矣皆莫及也岂矜持与不用意便有优劣邪【集古録】
　　唐虞世南别帖
　　虞伯施手帖谕儒学不使一日失业恐子弟堕其家声观北堂书钞大见功力子纂虽识书学而文业衰矣故知应氏九世文名为儒林所叹可以为难也方隋时伯施以文学推选任秘书郎来护儿以武畧任将帅至唐来氏有恒济反以文显而虞氏子昶以不能世其业入杖宿衞故陆元方戏曰来护儿儿把笔虞世南男帯刀云【广川书跋】
　　唐虞世南书心经
　　虞书石刻虽不尽有尚多见之心经精妙始见此本章二卿自言家蔵已百余年矣柳诚悬苏浩夫人志铭此本奇甚只一叠字真欲照人小字难于寛绰而有余不如此不足为楷法户簉李公诚之示以大父参政文肃公草堂所蔵懐素自叙嘉定九年闰四月丙子同观于道山堂有疑为临本者然亦妙矣未易轻议【攻媿集】
　　唐虞世南真迹
　　永兴公书接晋魏之绪启盛唐之作六七百年来真迹世已絶少存者墨本人间想望髣髴岂复见此神妙造极者子山公临池之嗜追配昔人殆神物留之以遗真知真好者非偶然也某家学荒落加以目昏抚卷感叹子山命识其后故輙书之【道园学古録】
　　唐虞世南破邪论序
　　右破邪论序唐虞世南撰并小楷书世南之笔惟孔子庙堂碑行世此文虽欧阳公赵明诚皆未之见而予乃得见之岂非幸哉破邪论今载释氏蔵经其说不暇深究若世南书则予之所嗜好故録之【金薤琳琅】
　　虞永兴世南书迹本自希而楷法尤不易得小者唯破邪论序稍大者孔子庙堂碑而已破邪精能之极几夺天巧所以不入二王室犹似不能忘情于蹊径耳【弇州山人藁】
　　唐虞世南奏草
　　右唐虞世南奏草真迹中云伏蒙圣慈以臣进呈孔子庙堂记石本特赐臣晋右将军王羲之黄银印一颗臣已只受尽在贞观七年十月后有宋人题名及贾丞相悦生印今蔵宜兴徐氏乃阁老公故物也世南所书庙堂记予碑跋中尝及之但羲之有黄银印及太宗以之而赐世南此皆后人所未知故表而出之【寓意编】
　　唐虞世南积时帖
　　此卷或疑米临然其研笔处特为痩劲米书以态胜不办此也王元美家有虞永兴汝南公主墓志客亦有谓米临者元美自题曰果尔则买王得羊于愿足矣此帖则当出其右具眼者自能识取【画禅室随笔】
　　唐虞世南东观帖
　　虞永兴尝自谓于道字有悟盖于发笔处出锋如抽刀断水正与顔太师锥画沙屋漏痕同趣前人巧处故应不传学虞者輙成算子笔阵所诃以此余非能书能解之耳其昌【瑚网】
　　唐褚遂良圣教序
　　褚河南书本学逸少而能自成家法然疎痩劲链又似西汉往往不减铜筩等书故非后世所能及也昔逸少所受书法有谓多骨微肉者筋书多肉微骨者墨猪多力丰筋者圣无力无筋者病河南岂所谓痩硬通神者邪【广川书跋】
　　余旧蔵褚登善圣教序记婉媚遒逸波拂如铁线盖善本也后陜省致一纸轻弱不足言或以为翻刻或以为有二本第俱有可疑者旧蔵本称龙朔三年建按遂良以永徽六年贬汉州永庆二年徙桂州未几贬爱州岁余卒盖未尝生及龙朔也岂遂良常书之至是始摹搨上石邪陜省本则云永徽四年中书令臣褚遂良书攷之本传宰相表遂良贞观末为中书令后罢永徽三年以吏部尚书同中书门下三品四年进尚书左仆射疑皆后人附益之耳【弇州山人藁】
　　三蔵圣教序世传二本余尝评之以为王书如千狐聚裘痕迹俱无褚书如孤蚕吐丝文章具在然今蔵书之家右军之刻多有而中书之搨仅见简翁此帙纸墨两精原溥可以保矣甲寅三月十八日束髪毕题字【苍润轩碑跋】
　　唐褚遂良行书圣教序
　　褚河南书在唐人中极为富豓是碑之立在懐仁集右军书时二十余年前后宋道君杨小妹师之其所谓痩金书者此其权舆也已【苍润轩碑跋】
　　唐褚遂良孟法师碑
　　孟法师碑唐岑文本撰褚遂良书法师名静素江夏安陆人也少而好道誓志不嫁隋文帝居之京师至徳宫至唐太宗十二年卒年九十七【集古録】
　　此孟法师碑乃中书侍郎岑文本文谏议大夫褚遂良书也首脱唐京师至徳观主八字尾脱年月衔名三十三字碑叙脱百余字词脱二十七字当是割裱后歴世久逺贉池零落故耳第的然唐刻唐搨本波拂转折处无毫髪遗恨真墨池中至寳也攷褚公以贞观十六年书时尚刻意信本而微参以分隶法最为端雅饶古意余尝于黄熊所见而絶爱之今归曹进士绳武相去里舍不百武得朝夕寓目一何幸也碑目见赵明诚金石録又余有旧翻本证之辨为褚书不然世不以为信本者鲜矣【弇州续藁】
　　昔闻之陶九成云赵魏公以书法称雄一世尝见千文一卷以为唐人字絶无一防一画似公法度阅至卷尾方知为公书公自题云仆廿年来写千字文以百数此纸殆数年前所书当时学褚河南孟法师碑故结字搆体规模八分盖公于古人书无帖不习褚河南尤其所钦尚者也余观褚书传世者甚众如圣教序儿寛賛哀册文隂符经度人经各各臻妙并已著称惟孟法师碑以公之言益以见重于世而东坡尝评书云褚河南书清逺萧散微有隶体正谓此帖云【莫廷韩集】
　　唐褚遂良三龛记
