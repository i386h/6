<!-- { "loadSidebar": true } -->
　　米姓晋唐法书眞迹秘玩目有献之中秋帖赵松雪以为寳晋刻石即此余因出石刻校之间有不类处夫形似且失况其精神气韵欲得之难矣此眞迹所以可贵而恨世不多见也【匏翁家藏集】
　　晋王献之杂帖
　　子敬书如河间少年自不拘束此当行草中也宋孝武学书或眞行草书杂在一纸或作数字或学前軰名人能者而子敬诗赋賛论亦入此书谢太傅善书不重子敬每作好书必谓被赏太傅輙题后以荅之尝问子敬君书何如右军曰故当胜太傅曰物论殊不尔子敬曰世人那得知此帖超轶陵突似欲出其家学宜诸人有逸气过父之语也【广川书防】
　　晋王献之帖
　　告姜秀还二帖及得柰如告至晩或成伤皆子敬书广袤肥痩后先不同乃尔岂稚老结字固自异乎抑具诸家法别作体乎长睿父观【东观余论】
　　张懐瓘云子敬草书幼师父而后法张芝仆谓献之行草亦然模矩虽出于逸少而笔气飘飘已面元常庭域矣故自谓与尊故当不同人那得知非夸辞也观此帖纵轶若此而唐文皇目以拘挛饿隶无乃太贬乎【同上】
　　晋王献之度帖
　　大令之书极易辨大扺无右军八面变化故其辞多复间架不茂实所以贵于人间者笔画劲利态致萧踈无一防尘土气无一分桎梏束缚非勉强仿效可以梦见诸如此等皆是其眞迹无疑【墨林快事】
　　晋王献之耆旧帖
　　余幼习二王帖见其释文为栁六惠盖縁帖中下字多一带笔而误也及得刘氏释文乃知误自宋人刋误辨正皆不及之则并官帖中亦呼之为六惠矣【墨林快事】
　　宋羊欣帖
　　此帖在王文惠公家轼得其摹本于公之子锴以遗吴兴太守孙莘老使刻石置墨妙亭中【东坡集】
　　宋谢灵运古诗帖
　　伯英妙迹永絶之后隋唐能书者论草圣惟言永禅师张长史而已今观此卷始知元气在天壤间代不乏人但艺有専兼流传有顕晦耳岂谢公以佳诗雅韵掩其书名邪况宣和宸翰内外签题玉玺玉轴干皆全谱中论评又备极推奨庆仰神物感惠难胜值而有之此生之幸防也不媿恶拙僭书卷末时至正庚午防賔节日前翰林国史院检阅官荣僧肇薫香敬题【瑚网】
　　宋谢荘诗帖
　　谢荘词翰传自高祖广平王闻得于南唐字画遒劲势若飞动荘六朝文翰俱美元祐己巳十一月望日石碛戍镜湖遗老贺方回云【戏鸿堂法帖】
　　瑞雪咏山夜忧懐园引长笛弄庄集中不载诚秘异之文故庄手书珍惜不传于世也之肖再识【同上】
　　谢荘诗帖于新都汪景淳得摹本未见眞迹书法似阁帖所谓萧子云者小加妍隽宋髙宗书近之其昌【同上】
　　齐谢朓海陵王墓铭
　　海陵志在沈翰林括家沈庆歴中在金陵厨人以方石镇肉视之有文刻乃此志也后为人借去不还遂亡所在此本今世殊难得然海陵乃齐世而沈云宋海陵王非也又云谢朓撰并书而志但云朓立耳然晖自以草隶名当时后人目以飞华满目残霞照人此志结字高雅必朓书也沈载此文于其书亦小异如温文着性石本云着性嗣徳方衰石本云方褰晩夜何长石本云晓夜当以石本为是政和元年正月十一日黄某长睿父书【东观余论】
　　梁萧子云飞白萧字
　　壁书萧字者梁侍中萧子云之所飞白也韩晋公领浙西之嵗得于建邺佛寺置之南徐官舍函以屋壁俯瞰坐隅及晋公入賛庙謩啓于私第朱方官吏俟其代者完葺旧府圬墁故堂吏人以壁字昬防方以垩扫涂上时故殿中李侍御士举为部从事以晋公翰墨代无等俦自护壁书施搨于下耽玩研味略无已时士举重焉绐而方得及士举府除职停寓壁字于小吏之舍至甲申嵗士举为江西从事通好江淮时李评事约盛阅图书以示寮友士举方以壁字言于座中李君因而求之士举云得卿皇象羊欣萧纶各一帖大郑画屏一扇即辍与之不尔当自持去李君富于图书酷好遐异遂以所求三帖并法士画屏一扇易焉后十余日壁书自吴负来士举于道病卒向若李君不阅雅迹士举不言此书即壁字为朽壤于小吏之家逸品絶前贤之迹固知兴亡继絶后不乏人工极艺精中必有物加以子云与国同姓所书萧字圜卷侧掠体法备焉信众贤之妙门实后代之茂范其飞白书起于蔡中郎其后张敬礼王逸少子敬并称妙絶子云曲尽其法欧阳率更云萧侍中飞白轻浓得中如蝉翼掩素其为前贤所重如此嗟乎景峤此书今访天下絶矣惟此萧字在乎旧都三百年间竟无頽圯俾后之传授似隂有保持余与李君寓家南徐隣而友善获覩妙迹感有将壊之壤晋公出之方絶之迹李君维之用徴其事故以字志之唐崔备【法书要録】
　　梁萧子云别帖
　　今世所传萧子云书或见之碑转相拓搨刻深画重去眞逺矣虽况以春蚓秋蛇人不谓过也丽正所藏盖自唐贞观入録后散亡民间张河东初购得之五代入江南李氏江南平始还内府今视其书与世所闻异矣劲特挺拔更无后世俗态求于纤痩浓淡未尝有遗恨昔传子云作笔而心用胎髪故得纤细不失或疑非兔翰不足称劲是不然丰狐之柱路扈尝用之但不知胎毛非壮发可用以作笔此予未之考也【广川书跋】
　　梁萧挹智蔵法师碑
　　右梁智蔵法师碑梁湘东王萧绎撰铭新安太守萧几作叙尚书殿中郎萧挹书世号三萧碑法师者姓顾氏几挹皆称弟子衰世之弊遂至于斯予于集古録不忍遽去者以其字画麤可佳舍短取长可矣【集古録】此楷法自钟元常后唯江左诸贤颇得之故萧殿中书是碑古雅可喜然下至隋唐其法遂亡虞褚欧薛弗能逮也此可与识者论云政和癸巳嵗四月二十七日黄某长睿父书【东观余论】
　　梁陶景瘗鹤铭
　　右瘗鹤铭资政邵公亢尝就焦山下缺石考次其文如左其不可知者阙之故差可读然文首尾似麤可见虽文全亦止此百余字耳而欧阳文忠集古録谓好事者往往只得数字唯余所得六百余字独为多矣盖印书者传讹误以十为百当时所得盖六十余字故云比数家本为多此铭相传为王右军书故苏舜钦子羙诗云山阴不见换鵞经京口新传瘗鹤铭文忠以为不类王法而类颜鲁公又疑是顾况云道号同又疑是王瓉仆今审定文格字法殊类陶景景自称华阳隠居今曰眞逸者岂非其别号欤又其着眞诰但云己夘嵗而不着年名其它书亦尔今此铭壬辰嵗甲午嵗亦不书年名此又可证云壬辰者梁天监十一年也甲午者十三年也按隐居天监七年东防海岳权驻会稽永嘉十一年始还茅山十四年乙未嵗其弟子周子良仙去为之作传即十一年十三年正在华阳矣铭后又有题丹阳尉山阴宰数字又唐王瓉诗字画亦颇似瘗鹤但笔势差弱当是效陶书故题于石侧也或以铭即瓉书误矣王逸少以晋恵帝大安二年癸亥嵗生年五十九至穆帝升平五年辛酉嵗卒则成帝咸和九年甲午嵗逸少年方三十二至永和七年辛亥嵗年三十八始去会稽而闲居则不应三十二年已自称眞逸也又未官于朝及闲居时不在华阳以是考之此铭决非右军也审矣【东观余论】
　　宋曹士冕云焦山瘗鹤铭笔法之妙为书家冠冕前辈慕其字而不知其人最后云林子以华阳眞逸为陶景及以句曲所刻景朱阳馆帖参校然后众疑释然其赏鉴可谓精矣以余考之一本山樵下有书字眞宰下有立石二字一本我传尔铭作出于上眞尔其蔵灵作纪尔嵗辰张嶨本作丹阳外仙邵亢本作丹阳仙尉又有作丹阳外仙尉者且中间辞句亦多先后不同尚俟拏舟过扬子手自摹印以稽其得失之一二可也【王氏法书苑】
　　右梁陶景正书瘗鹤铭刻京口焦山西南之麓下临江水予治甲子尝游焦山问僧铭之所在则云已崩裂堕江虽水落亦不复见予信之载其语游山记中正徳丁丑冬再至京口钱逸人徳孚为予言尝识其处予既惊喜且自笑昔为僧所诳遂与徳孚及郷贡士俞贞眀渡江登山踏雪寻之果得于石壁之上可读者仅二十字因搨以归未至铭数十歩崖上有宋嘉熙二年陆放翁题字云踏雪观瘗鹤铭乃知昔人好竒已先于予铭残阙而録其全文好竒之士庶几同一快也【金薤琳琅】
　　瘗鹤铭见称于世不在兰亭之下但以其僻在荒寂山僧惮于摹搨绐云崩裂堕江人间既少其本虽京口士大夫往来山中亦以僧言为信吾师南濠先生家蔵碑刻甲于东南尝録其文悉加题品为金薤琳琅凡数十卷独以未得此铭为恨迩者放舟京口冒雪渡江果得于山石之下亲以归由是此铭复传人间而僧亦不能隠矣昔姜白石有兰亭考俞夀老有兰亭续考元庆敢窃其义取古今论辨缉为一编名之曰瘗鹤铭考天下后世岂无同予之好者乎正徳戊寅正月十日姑苏顾元庆谨书【瘗鹤铭考】
　　梁陶景奏章藁
　　陶隠居书故自入流其在华阳得杨许三眞君眞迹最多而学之故萧逺澹雅若其为人今金陵有许长史旧馆坛碑最先一行乃隠居书又世有画版帖四十三字与碑字笔势同今观其为杨琼瑶作奏章藁与前二书虽眞行不同要非异手作也袁昻论书以隠居若吴兴小儿形状未成长而骨体甚峭快今审其疏比之钟王为未成就然神韵闲旷那可以峭快目之独窦臮谓其髙爽自然逸轨奋举颇近实云政和乙未嵗二月二十二日黄某长睿观【东观余论】
　　梁陶景帖
　　陶景年四五嵗以荻为笔灰中草书后遂工草縁求宰不遂脱朝服挂神武门而去评书谓景师祖钟王采其骨气至眞草体势反合欧虞此帖清髙闲澹雅有秀韵是知欧虞作略得六朝韵为深帖语似邀屈画工故其说颇详云【松隠集】
　　梁孙文韬茅君碑
　　茅君碑三茅者盈太元眞君固定録眞君衷保命仙君皆汉景帝中元间人盈天汉四年道成至元帝初元五年来江左句曲之山哀帝元夀二年乘云而去至梁普通三年五百四十四年矣固至孝元时拜执金吾卿衷宣帝地莭四年拜上郡太守五更大夫并解任还家修学成帝永始三年固为定録眞君衷为保命仙君梁普通三年道士张绎建此碑孙文韬书【元丰类藁】
　　梁刘灵羊祜碑
　　右羊祜碑梁大同中以旧碑残缺再书而刻之碑阴具载其事刘之遴撰刘灵正书【金石録】
　　陈僧智永书千字文
　　右千字文今流俗多传此本为浮屠智永书考其字画时时有笔法不类者杂于其间疑其石有亡缺后人妄补足之虽识者览之可以自择然终汨其眞遂去其二百六十五字其文既无所取而世复多有所佳者字尔故輙去其伪者不以文不足为歉也蔡君谟今世知书者犹云未能尽去也嘉祐八年十月十八日书【集古録】永禅师欲存王氏典刑以为百家法祖故举用旧法非不能出新意求变态也然其意已逸于绳墨之外矣云下欧虞殆非至论若复疑其临放者又在此论下矣【东坡集】
　　智永千文唐粉蜡纸搨书内一幅麻纸是眞迹末后一幅上有双钩摹字与归田赋同意也料是将眞迹一卷各以一幅眞迹在中为数十轴若无钩塡一字固难辨也是贾安公物作润笔送王荆公其弟安国得之今在叶涛处安国婿也有古跋云契濶艰难不敢失坠学欧阳询行体【米芾书史】
