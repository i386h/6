<!-- { "loadSidebar": true } -->
　　续阁帖十卷元祐五年庚午秘省乞以淳化阁帖所未刊前代遗墨入石有防从之至徽宗建中靖国元年辛巳八月毕工歴十一年费缗钱一十五万乃成摸写者待诏邵彰上其事者秘书少监邓洵武孙谔也首卷晋唐帝后书二卷三卷悉王羲之书四又羲之曁其子操之等笔五又所书黄庭经乐毅论兰亭叙六又其家宝章集七卷乃晋索靖所书月仪八则虞世南贺知章柳公权帖后则无名人帖九则李怀琳书嵇康絶交书末卷唐无名人所书月仪诸帖多不入此刻盖徽宗朝碑方成诸郡翻本歳月在前惟鼎帖刊在绍兴故得取以搀入卷帙【石刻铺叙】
　　太淸楼续阁帖温陵刘焘无言摹刻工夫精致亚于淳化肥而多骨求备于王着乃失之麤硬遂少风韵【翰林要诀】
　　绍兴国子监本
　　绍兴中以御府所藏淳化旧帖刻板寘之国子监其首尾与淳化阁本略无少异当时御府拓者多用匮纸盖打金银箔者也字画精神极有可观今都下亦时有旧拓者元板尚存迩来碑工往往作蝉翼本且以厚纸覆板上隐然爲银锭痕以惑人第损剥非复旧拓本之遒劲矣【法帖谱系】
　　淳熙脩内司本　淳熙秘阁续帖
　　淳熙间奉防刻石禁中卷帙规模悉同淳化阁本而卷尾乃楷书题云淳熙十二年乙巳歳二月十五日脩内司恭奉圣防模勒上石【法帖谱系】
　　淳熙秘阁续帖十卷十二年三月被防摹勒入石皆南渡后续得唐朝遗墨首卷则钟繇王羲之帖次则羲献书内黄庭小楷后有臣遂良临四字三卷欧阳询萧瑀褚庭诲孙思邈狄仁杰张旭顔眞卿七贤书四卷则明皇批答裴耀卿等奏状五卷李白胡英李邕白居易帖六则张九龄三相曁李绅吿身七则李阳冰篆李德裕毕諴李商隐书八则怀素顚草九则髙闲亚栖齐已书末卷则杨凝式幷无名人帖上皆有内府圗书宣和及绍兴小字印章或睿思殿印如李绅吿身髙庙后有亲笔跋语黄庭经怀素顚草则有李主建业文房之印视今长沙所镌笔法迥殊【石刻铺叙】
　　庆歴长沙帖
　　丞相刘公沆帅潭日以淳化官帖命慧照大师希白摹刻于石寘之郡斋増入霜寒十七日王蒙顔眞卿等诸帖而字行颇髙与淳化阁本差不同逐卷各有歳月第一卷题云庆厯五年季夏慧照大师希白摹勒第二卷庆厯八年重冬月慧照大师希白摹勒第三卷则五年六月第四卷八年重冬月第五卷戊子歳孟冬第六卷五年季夏第七卷五年重秋月第八卷五年季夏月摹勒上石第九卷八年重冬月第十卷五年重秋月每卷各有庆厯及慧照大师希白重摹字不复赘録【法帖谱系】
　　长沙帖十卷实秘阁前帖翻本内羲献帖略有増入庆厯间慧照师钱希白摹镌自五年乙酉至八年戊子讫事尝观杂文中载东坡目儋耳移合浦见桂帅程钦之潭帖册各题其后第八卷云希白作字自有江左风味故长沙法帖比淳化待诏所摹爲胜世俗不察争访阁本误矣此逸少一卷尤妙容斋随笔谓坡仙遗墨今藏其家但二卷郗愔书第三卷帖何以断当字分两行希白善书者于此殆不可晓今长沙帖间不存希白临摹歳月或云土人又私翻木板有纹可辨【石刻铺叙】曹士冕曰淳化阁帖旣颁行潭州即摹刻二本谓之潭帖予尝见其初本当与旧绛帖鴈行至庆厯八年石已残缺永州僧希白重摸东坡犹嘉其有晋人风度建炎中长沙守城者以爲炮石无一存者绍兴间第三次重摸失眞逺矣【王氏法书苑】
　　陈绎曽云希白摸刻潭帖风韵和雅血肉停匀但形势俱圆颇乏峭健之气盖淳化之子也【翰林要诀】
　　刘丞相私第本
　　刘丞相旣刻法帖于郡斋复依仿前本刻石十卷以归私第予顷在九江见故家所藏一本与长沙本絶相似而小异其后有人跋云此先丞相私第本也疑是刘氏子弟所跋后复见一本于姑苏与九江所见同纸墨皆与南碑不类而庆厯等题字止三两卷有之盖即刘氏本也【法帖谱系】
　　长沙碑匠家本
　　旧传长沙官本扃钥不可常得碑匠之家别刻一本以应求者予顷收一本与长沙古本首尾略无小异而字体形模小小不同疑其爲碑匠家本顷又藏一本凡旧石损缺者皆别刻数行以易之其余却只是旧石此必碑匠所爲也【法帖谱系】
　　长沙新刻本
　　旧刻燬于郁攸之变中兴以后复刻新石其间凡遇旧帖损缺处并不复刻字亦无卷尾歳月刻手甚缪殊不足观【法帖谱系】
　　长沙别本
　　嘉定间先君帅长沙予随侍在焉时碑房中有断石一片乃法帖第一卷尾段字行髙低正与淳化帖同而絶不类古潭末后亦有淳化篆字此石实不知所从来近歳三山林伯凤重刻于家直指爲古潭帖余未敢臆断也【法帖谱系】
　　三山木板帖
　　三山帅司书库有歴代帖板本盖好事者以长沙旧帙刊勒卷帙规摹皆同今已散失不全矣嘉熙庚子备贠帅幕尚及见之【法帖谱系】
　　庐陵萧氏本
　　右法帖十卷用十干爲号后崇寜五年萧公纶记其略云皇祐先伯父大博作邑和州之含山得墨帖于丞相兖国刘公摹刻未毕先君殿丞继之始终六年乃获成就迄今五十余年刓缺大半今续完之以藏于家盖用潭帖刻也庆元间已损失二十余段其少三百四十余行【法帖谱系】
　　黔江帖
　　秦子明常以里中儿不能书爲病其将兵于长沙也买石摹刻僧宝月古法帖十卷谋舟载入黔江壁之黔江之绍圣院刻石者潭人汤正臣父子详见山谷集中予淳祐甲辰道过三衢见好事家适有此帖其卷帙之多寡次序之先后字行之长短悉同淳化阁帖而纸墨髣髴似戯鱼堂中兴以前拓本其所以异者第一卷有淳化篆书三行其次有楷书一行云降授供备库副使充东南第八副将训练潭州诸军潭州驻劄秦世章家本其后又二行云长沙汤正臣重摹男仙芝灵芝镌第二卷至八卷尾各题长沙汤正臣重摹勒八字却无淳化篆书及世章衔位又第八卷取卿女婿帖内第二行休字立人作两第二卷钟繇宣示帖内再世荣名作荣名正与戏鱼帖同第九卷尾题长沙汤正臣摹勒七字第十卷题长沙人汤正臣重摹男仙芝爲一行此下似别有字偶裁损不可攷矣【法帖谱系】
　　蜀本
　　予顷得一帖凡数卷于蜀中次序先后髙低皆与长沙古帖同初亦疑为黔江帖今见秦氏眞本则显然二物矣大率此帖全用长沙古本摹刻而字行亦间有増减处旣不知所出未敢臆说姑附见于此【法帖谱系】
　　临江戏鱼堂帖
　　元祐间刘次庄以家藏淳化阁帖十卷摹刻堂上除去卷尾篆题而増释文【石刻铺叙云得吕金部和卿阁本临刻】故家所藏往年拓本犹有典刑近所拓者字多刓缺亦有补换新刻者矣【法帖谱系】
　　曹士冕曰刘次庄摹阁帖临江用工颇精致且石坚至今不曽重摹独二卷略残缺然拓本旣多颇失锋芒今若得初本锋芒未失者当在旧绛帖之次新潭帖之上然其释文间有讹处【王氏法书苑】
　　此帖在淳化翻刻中颇爲有骨格者淡墨搨尤佳【翰林要诀】
　　正统二年佐归省还家道过临江府学见数碑埋没路傍意其爲戏鱼堂碑也俾训导同邑杜思昭起之果法帖也其余碑刻度埋没学傍土中惜无贤守令寻获【格古要论】
　　利州帖
　　庆元中四川緫领权安节以戏鱼帖幷释文重刻石于益昌官舎石今已不存权緫江州德安人其家犹有当时墨本甚多释文字画较临江帖爲稍大【法帖谱系】
　　北方印成本
　　余顷歳道过临川时李编修伯髙宰是邑出所藏法帖见示乃板本印成者是北地厚皮纸印每段自成一板四围皆空白纸不施筐縁装表而自然整齐成册字画亦甚可【法帖谱系】
　　泉帖
　　以淳化阁帖翻刻于泉州郡庠洪武四年辛亥知府召任常性以刘次庄释文叙而刻之我仁宗皇帝命取入秘府人不可得而见矣【格古要论】
　　澧阳帖
　　澧阳旧有法帖石本其后散失仅存者右军数帖而已【法帖谱系】
　　绛帖
　　曹士冕曰绛州法帖二十卷乃潘舜臣用淳化帖重摹而参入别帖比今所见阁帖精神过之舜臣事力单微而自能镌石虽井阑堦砌皆徧刻无余所以段数最多或有长尺余者舜臣死二子析而爲二长者负官钱没上十卷于绛州绛守重摹下十卷足之幼者复重摹上十卷亦足成一部于是绛州有公私二本靖康兵火石并不存百年之间重摹至再庆元间予官守长沙尝见旧宰执家有南渡初亲自北方携得舜臣元所刻本未分析时二十卷其家珍藏非得二千缗官陌不肯与人乃北纸北墨精神焕发视金所摹者天渊矣【王氏法书苑】
　　单炳文博雅君子也其论绛帖至爲精宻顷刻石襄州有云淳化官本法帖今不复多见其次绛帖最佳而旧本亦已艰得尝以数本较之字画多不侔炜家藏旧本第九卷大令书一卷第四行内面字右边转笔正在石破缺处隐然可见今本乃无右边转笔全不成字其面字下一字与第五行第七字亦不同又第七行第一字旧本乃行书止字今本乃草书心字笔法且俗以此推之今之所见多非旧本临江帖大率与旧本同其间此一帖尤不差但字体颇肥不逮绛帖之遒劲也
　　余旣获见炳文绛帖辨证然后知近世所藏二十卷帖多非旧物毎恨未识眞本而襄州所刻第九卷大令帖亦毁于王旻之变虑其遂至泯絶因以旧所藏本摹刻于家颇传诸好事者淳祐甲辰自霅川官满得阙遄归假道三衢始获观眞帖于沧洲毛监丞所不独第九卷与单说正合而二十卷首尾俱全亦可谓珍玩矣且云得之金华潘氏是殆师旦之苖裔也其帖之异同大略条列于后
　　绛帖緫二十卷元无字号及段眼数目
　　第二卷
　　钟繇宣示帖第一行内报字右边直画勾起向左畔第二行茤字内下面夕字上画微仰曲第五行名字右角微有一第十行当字上三旁有微损却在空处
　　已欲日帖脚下有破石纹
　　此卷内第一段与第三段右并缺角
　　第九卷大令帖正与单炳文襄州所刻石本纤微弗差故家所藏未有其比
　　右潘氏绛帖二十卷纸墨字画模印皆与今人所藏本不同而第九卷显然可见自非单公炳文表而出之亦将泯于无间矣北方所刻诸本往往南渡后北人转相传模无足深怪但武冈旧刻未知始于何年亦止用新本模刻爲可恨耳【法帖谱系】
　　东库本
　　世传潘氏析居法帖石分而爲二其后绛州公库乃得其一于是补刻余帖是名东库本第九卷之舛误盖姑乎此今好事之家所藏绛帖率多此本字画精神遒劲亦自可而衞夫人一帖及宋儋帖颇多燥笔有如兰亭叙羣字落笔之类此稍异于诸本其所以不及旧帖者以第九卷大令书石不破缺而炳文所论三字已误且逐卷逐段各分字号以日月光天德山河壮帝居太平何以报愿上登封书爲别此又异于旧帖也【法帖谱系】
　　亮字不全本
　　此帖与东库本絶相似或只是一石但庾亮帖内亮字皆无右边转笔盖避逆亮讳也【法帖谱系】
　　新绛本
　　右一帖二十卷首尾规模段眼字号并同东库本独衞夫人宋儋二帖无燥笔又字画较东库本微局促墨法虽与东库本同然实是两石吾家与毛希元皆有之【法帖谱系】
