<!-- { "loadSidebar": true } -->
　　刘禹锡新修五经壁记当作于太和年间自土涂而木板自木板而石壁凡三易矣乃今石刻其末曰干符三年孙毛诗博士自牧以家本重校勘定【当云毛诗博士孙自牧于文乃顺】七月十八日书刻字人鱼宗防其字别体与朱梁所刻相类而本文不然当是开成中所刻其中有磨改数字者意自牧所为也【金石文字记】
　　唐文宗开成二年宰臣判国子祭酒郑覃进石壁九经一百六十卷时上好文郑覃以经义啓导稍折文章之士遂奏置五经博士依后汉蔡伯喈刋碑列于太学创立石壁九经诸儒校正讹谬上又令翰林勒字官唐度复校字体又乖师法故石经立后数十年名儒皆不窥之以为芜累甚矣【旧唐书文宗纪】
　　唐开成中唐度奉诏覆定太学石经文字以补张参之阙更作九经字様为七十六【崇文緫目】
　　石经未有年月一行题名十行曰开成二年丁巳嵗月次于日惟丁亥书石学生前四门馆明经臣艾如晦书石学生前四门馆明经臣陈玠书石学生前文学馆明经臣【已下四字阙】书石官将仕郎守润州句容县尉臣叚绛校勘兼看书上石官将仕郎守四门助教臣陈庄士覆定字体官翰林待诏朝议郎权知沔王友上柱国赐绯鱼袋臣唐度校勘官兼专知都勘定经书检校刋勒上石朝议郎守国子毛诗博士上柱国臣章师道朝散大夫守国子司业骑都尉赐绯鱼袋臣杨敬之都检校官银青光禄大夫【已下十字阙】国子祭酒同中书门下平章事太清宫使监修国史上柱国荥阳郡开国公食邑二千户臣覃【官衔阙十字九经字様云右仆射兼门下侍郎国子祭酒平章事覃】按旧唐书开成元年正月中书门下奏起居舍人集贤殿学士周墀监察御史张次宗礼部员外郎孔温业兵部员外郎集贤殿直学士崔球等同勘校经典释文又云令率更令韩泉充详定石经官新唐书亦列墀等四人而碑并不载【金石文字记】
　　九经者易书诗三礼春秋三传又有孝经论语尔雅其实乃十二经又有张参五经文字唐度九经字様皆刻之于石今在西安府学世乃指此为蜀本石经今石经未大书开成二年岂未之见而妄指为孟蜀邪【日知録】
　　梁天祐甲子嵗太尉许国公为居守【甲子嵗昭宗迁洛之年许国公韩建也】移太学并石经于此【刘从又修文宣王庙记】
　　石经旧在务本坊自天祐中韩建筑新城而石经委弃于野至朱梁时刘鄩守长安从幕吏尹玉羽之请辇入城中置于此地即唐尚书省之西隅也今龙图吕公领漕陜右以其处洼下命徙置于府学之北墉而建亭焉【黎持新移石经记】
　　石经左传文公宣公卷成城字皆缺末笔谷梁襄昭定哀四公卷仪礼士昬礼皆然此为朱梁时所补刻考之宋刘从又【建隆三年】黎持【元祐五年】二记但言韩建刘鄩移石而不言补刻然成字缺笔其为梁讳无疑昔人固未尝徧读而博考也【金石文字记】
　　赵崡唐刻石经考云汉灵帝光和六年刻石五经文于太学讲堂此初刻也蔡邕以熹平四年与五官中郎将堂谿典议郎张训韩説太史令单飏求正定六经文字帝许之邕乃书丹刻石立于太学门外此再刻也魏正始中又立古篆隶三体石经古文用科斗鸟迹体篆用史籀李斯胡母敬体隶用程邈体此三刻也魏世宗神元年以王弥刘曜入洛石经残缺崔光之请补之此四刻也唐天宝中刻九经于长安礼记以月令为首从李林甫之请此五刻也文宗时郑覃以经籍刓谬建言雠刋准汉故事太和七年勅唐度覆定石经字体于国子监立石九经并论语孝经尔雅共一百五十九卷字様四十卷开成二年告成此六刻也【石墨镌华】
　　按六朝以前用分隶今石经皆正书且多用欧虞笔法知其为唐人书矣礼记首月令尊明皇纯字讳尊宪宗又知其非天寳以前人书矣然则今西安府学石经乃唐文宗时石经也嘉靖乙卯地震石经倒损西安学生员王尧惠等按旧文集其缺字别刻小石立于碑旁【同上】
　　蜀石经
　　伪蜀孟昶有国其相母昭裔刻孝经论语尔雅周易尚书周礼毛诗仪礼礼记左传凡十经于石石凡千数尽依太和旧本歴八年乃成公谷则有宋田元均所刻古文尚书则晁公武所补也胡元质宗愈作堂以贮之名石经堂在府学【赵抃成都记】
　　唐贞观中魏徴虞世南顔师古继为秘书监请募天下书选五品以上子孙工书者为书手缮写成都石本诸经毛诗仪礼礼记皆秘书省秘书郎张绍文书周礼者秘书省秘书郎孙朋古书周易者国子博士孙逢吉书尚书者校书郎周徳政书尔雅者简州平泉令张徳昭书题曰广政十四年盖孟昶时所镌其字体亦皆精谨笔札犹有贞观遗风故不庸俗可以传逺唯三传至皇祐元年方毕工殊不逮前【容斋续笔　曽惇石刻铺叙云益郡石经春秋左氏传三十卷蜀镌至十七卷止】
　　蜀本石九经皆孟昶时所刻其书渊世民三字皆缺画盖为唐高祖太宗讳也昶父知祥尝为庄宗明宗臣然于存朂嗣源字乃不讳知唐之泽逺矣【容斋随笔】石室十三经孟蜀所镌唯三传至皇祐初方毕故公羊传后书大宋皇祐元年九月十五日工毕乾道中晁公武参校【后唐蜀】二本取经文不同者三百二科着石经考异亦刻于石张又校注文同异为石经注文考异四十卷【玉海】
　　宋石经
　　仁宗至和元年八月十六日己酉以皇侄右屯卫大将军克继书国子监石经以上所写石经论语求书石国子监帝从其请二年九月十五日工毕上之【仁宗命国子监取易诗书周礼礼记春秋孝经为篆隶二体刻石两楹○嘉祐六年国子监言草泽章友直篆石经毕诏补试将作监主簿以同篆石经殿中丞张次立与堂除书目云石经七十五卷杨南仲书周易十书十三诗二十春秋十二礼记二十皆具真篆二体】
　　高宗绍兴十三年三月出御书左氏春秋宣示舘职六月出御书周易尚书委加临安府张澄刋石颁诸州学十四年正月出御书尚书十月出御书毛诗十六年五月又出御书春秋左传上又书论语孟子皆刋石立于太学首善阁及大成殿后三礼堂之廊庑【石刻铺叙云髙宗亲御翰墨作小楷以书周易尚书毛诗春秋左传全帙又节礼记中庸儒行大学经解学记五篇章草语孟悉送成均】淳熈四年二月十九日诏知临安府赵磻老建阁奉安石经寘碑石于阁下墨本于阁上以光尧石经之阁为名五月二十四日磻老奏御书礼记中庸大学学记儒行经解五篇不在太学石经之数今捜访旧本重行摹勒以补礼经之阙从之六月十三日御书光尧御书石经之阁牌赐国子监【玉海】
　　汴学即昔时太学旧址九经石版堆积如山一行篆字一行真字【周密癸辛杂识】
　　陈基西湖书院书目序云杭西湖书院宋太学故阯也徳祐内附学废为肃政廉访司治所至元二十八年故翰林学士承防东平徐公持浙西行部使者节即治所西偏为书院后为尊经阁阁之北为书库实始收拾宋学旧版设司书掌之宋御书石经孔门七十二子画像石刻咸在焉【夷白集】





　　御定佩文斋书画谱卷八十八
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第八十九卷
　　书辨证【下】
　　淳化法帖











　　钦定四库全书
　　御定佩文斋书画谱卷八十九
　　书辨证【下】
　　淳化法帖
　　第一帝王书
　　汉章　晋元　晋武　齐髙　梁武　梁髙　简文右七帖并一人手写僞帖晋武当是孝武梁髙当是齐髙【米芾法帖题跋】
　　衞巨山云汉兴而有草书不知作者姓名至章帝时齐相杜度号善作草是章帝时已有草书矣然千字文者乃梁武帝得王羲之所书千字使周兴嗣以韵次之时南平王伟令萧子范亦制此文蔡逺浪释辰宿一帖兴嗣文也岂得爲汉章帝之书邪欧阳文忠以谓前世学书者已有此语不独始于羲之今急就篇之类尚有存者其词髙古读之不问可知爲汉人之文与兴嗣所作殊不类也文忠此说殆亦可疑尔【淮海集】
　　凡草书分波磔者名章草似此者但谓之草犹古隶之生今正书故章草当在草书先然本无章名因汉建初中杜操伯度善此书章帝称之故后世目焉今此卷首帖偶章草便以爲章帝书误矣然此书亦前代作録书者集成千字中语耳米径以此辨之尚未中其病【黄伯思法帖误】
　　东书堂帖定爲杜度书千文章帝时旣未有而杜度亦汉人二说皆误或云是萧子云书【淳化阁帖释文】米云晋武书当是孝武非也仆按省啓帖与后谯王帖虽在疑録似非一家书续帖中炎报帖颇与此笔法同炎晋武名非孝武也然皆后人依放【法帖刊误】
　　阿史病转差帖云晋宣帝亦未然【同上】
　　安军破堽数朝三草书笔势糺绕若一其伪不疑仆幼时尝观世传七贤书末有白字皆连名作防七人所作了无小异虽当时笔法传授或同然人书不同亦如面焉不应乃尔无别因疑其伪是时宿辈长者或谓不然后观窦臮书赋始知七贤帖果李怀琳伪作此三帝草书亦是类也【同上】
　　宋明帝帖云报休祜休范二家内人知祜晋平王也范桂阳王也宋史以休祜爲休祐盖册牍转写之讹当以祜为是【同上】
　　梁武帝书数朝脚气脚字微摹转失笔【山谷集】
　　米云梁髙当是齐髙非也此帖末云萧衍正梁武名梁武庙号髙祖此书目误以祖爲帝耳【法帖刊误】
　　吊江叔帖非唐文皇书按髙宗永隆元年七月丙申江王元祥薨即此帖所谓江叔也髙宗多以国呼诸父如滕叔不须赐谓滕王元婴犹以元祥爲江叔此正髙宗书也叔艺韫多材帖亦髙宗书中云聊以示蔼谓鲁王灵夔之子范阳王蔼也灵夔亦髙宗叔史称其笃学善草隶此帖所谓叔艺韫多材慈深善诲蔼夙奉趋庭之训早擅临池之工者以此后有答进枇杷幷移营五桥南二帖皆髙宗书此数段并误入太宗帖中【同上】唐太宗临朝帖昨夜以下应是别日敕【山谷集】
　　唐太宗废游甘泉帖只理防辽东一役【同上】
　　陈文帝谓宣帝我名子以伯汝宜以叔此卷陈永阳王伯智书误録在长沙王叔怀后又据陈史长沙王但有叔坚而无叔怀其晜亦无此名观帖尾作名处疑是叔愼叔愼陈岳阳王也盖摹传之变【法帖刊误】
　　第一卷汉章帝书当是后人集汉章草法如圣敎序类耳王着旣谬称章帝遂有谓千文不创自兴嗣者得无愈失之邪晋武帝书品谱断赋述俱所不载余尝见米芾所临其大小帖幽深无际出有入无自是衞索间风度赋述仅称元帝如发硎刃虎骇鹗视孝武如露滋蔓草风送骤雨文孝王雅薄绵密纤润至康哀宣明简文皆所不载览其遗墨尽是夙工晋世书法之盛如此宋明略见赋述齐髙颇着能品梁武晋安故是箕裘黄伯思谓安军破堽数朝三书糺绕若出一手定为赝作此殆未然帝王书多摹则前轨不解创搆结法偶同亦何縁悬断邪伯思谓吊江叔艺韫二帖爲髙宗书覈矣谓枇杷移营亦髙宗未有据也叔怀弟也不当先伯智且以人臣置之唐后则文孝王亦不必在宋明前皆着误也【弇州山人藁】
　　第二汉魏吴晋人书
　　张芝后一帖是　前五帖并张旭　崔子玉
　　钟繇长风齐梁人书　皇象后臣象言【与章帝一手僞帖】王廙二十四帖同上谢安前一帖是后六月帖同上【米芾法帖题跋】
