<!-- { "loadSidebar": true } -->
　　毕文简公得唐本邢和璞房琯前世事和璞神疑示悟琯沈思如眞有想者久之则亦有若悟也璞悟以怕琯悟以欲此其异也乃掊师得永师还师徳书以信其说此画深观其隐而能得其趣决非常工所能知也崇宁二年其孙完官于潞子莆田方宙召画人李唐摹为别本以藏属予书其后曰惟公深达佛慧得死生说求入无倪则变灭起伏不足论也观师徳为唐臣深功隐徳及物多矣智如梁公犹不能知其善藏深矣岂世得而窥邪吴再出而为房琯以名徳显世任宰柄此何怪哉若为正因者不遇正果则非理之常也永禅师入总持三昧能为一切无碍与世脗合不离圎融而后其道为和璞知道之所假果无有二也世人信羊叔子探环而未信永禅师事岂以非出于史官而便为稗说遽有分邪此又不求于理者之论也昔昙彦与度同造二塔于防稽度亡后彦若有待者异为萧詧王荆之岳阳实二十年来领越州曰许度来也遂揺手命入室席地以三昧力加被王忽悟造塔事殆如今日也此岂可诬哉昔人记崔彦武圜泽再生事皆谓不忘愿力故以愿求者可坐而待之诚得此说者可以知念力坚固如精金之不可改虽百錬而性存者也【广川画跋】
　　宋李唐伯夷叔齐采薇圗
　　宋髙宗南渡萃天下精艺良工画师者亦与焉院画之名盖始诸此自时厥后凡应奉待诏所作总目为院画而李唐其首选也唐河阳人在宣靖间已著名入院后遂乃尽变前人之学而学焉世为东都以上作者为髙古良有以夫余总角时见乡里七八十老人犹能道古语谓唐初至杭无所知者货楮画以自给日甚困有中使识其笔曰待诏作也唐因投谒中使奏闻而唐之画杭人即贵之唐尝有诗曰雪里烟村雨里滩为之如易作之难早知不入时人眼多买胭脂画牡丹可槩见矣至正壬寅余获此于沈恒氏爱其虽变于古而不逺乎古似去古详而不弱于繁且意在箴规表夷齐不臣于周者为南渡降臣发也呜呼深哉昔米南宫嗜画病世无眞李成乃拟无李论以去其惑余他日见唐画太多率皆抱南宫之忏而此画者所谓吾无间然者也因书顚末于左且以告夫来者云是歳九月旣望乡贡进士钱塘宋授之记【续书画题跋记】
　　宋李唐虎溪三笑圗
　　余尝游匡山至虎溪未入东林寺首见一亭扁曰三笑因问其故谓晋逺师以陶渊眀陆修静且语且别握手相忘遂犯送客不过虎溪之戒乃相顾各掀髯而去今观李唐此圗千载遗风具存人生不与路为讐二三子何哂之有绍兴庚午季春十一日陈寿题【续书画题跋记】
　　宋李唐长江雨霁卷
　　李唐山水落笔老苍但恨乏古意耳然自宋南渡以来未有能及之为可宝也子昂【寓意编】
　　宋李唐关山雪霁圗
　　李唐关山雪霁圗一卷人物树石笔势苍古冲寒渉险之态曲尽其妙非后人所能髣髴也题款着枯干中甚奇精密几不能辨恨此卷不经好事赏鉴犹然泥沙令入薛米诸人手必倾囊见珍矣予尝见临本于都下一贵戚家装潢絶富金玉灿璀意极宝惜顾非眞迹使叶公信好龙恐此卷终当化去【莫廷韩集】
　　宋苏汉臣子卿持节圗
　　开封苏承信画师刘宗古制作极工人物尤着色鲜润体度如生而有嫌以笔端微滞者岂但见其冩意草草如此圗者邪【瑚网】
　　宋江参画山水
　　故参政庄敏龚公家有江贯道山水一巨轴用疋绢作其布置疎密防缀浓淡与竹溪此卷皆合但巨轴之后有叶石林陈简斋诗跋龚画今在其外孙方君采处贯道名参衢人其画因石林得名南渡召至杭未见一夕卒彼挟一艺而进使见思陵不过待诏尚方或赐金帛天一笑而已然命薄如是士之遇合有大于此者果可以智力求哉【后邨集】
　　宋江参山水圗
　　老江画山水造微入妙一时好事者访求遗墨几与隋珠赵璧争价不知平仲安所得此宜善藏之无使通灵之物变化而去【张纲华阳集】
　　宋江参百牛圗
　　海野道人家藏墨牛圗因请示仆形势百状奔鸣起卧逼眞自非三昧手之所作而画工毛颖不可得而及也云月庄叟书【瑚网】
　　百牛圗不见典故岂黒牡丹之遗习或江贯道祖百爵百鹿为之邪后有绍兴二字必经裕陵乙览中兴创残之余生意未复九重居不以声色自娱乃以原隰耕稼物情态度细入睿思不忌田野眞中兴英主也延祐改元七月初三山南遗老元熙题【同上】
　　山中人有以百牛圗相示予谓宣王考牧于阿于池九十其犉已诧其牛之多况湿湿之耳满二百邪田舍翁每以多牛为富安得一黄犊归耕南山下予所爱一牛耳掩卷一粲山邨老农书【同上】
　　宋江参江山长圗
　　予方病齿卧陈太仆眀之使小僮持画卷入迫观之就枕展尺许即知为宋人笔不觉蹶然起称赏至圗穷未已盖宋江贯道所作曽入元御府柯博士敬仲所鉴定者也贯道之笔少见况其后有叶石林陈简斋林希逸诸公题识益可贵重眀之好古博雅此卷得所归矣【匏翁家藏集】
　　宋江参画卷
　　右元季诸人题江贯道画卷贯道名参南宋人居霅川画师董巨画法之妙余虽不能识而诸贤题咏皆清丽可喜至于字画亦皆精谨不茍视近时大书狂语动辄满卷者有间矣诗凡二十有五篇其尤知名者十有八人青丘子为髙啓季廸长洲人国初与修元史官翰林编修终户部侍郎张适字子宜号甘白生仕终宣课大使王彞字常宗本蜀人流寓嘉定与修元史不仕而归后与髙啓皆死魏观之祸徐贲字幼文自毘陵徙居吴之齐门号东郭生仕终河南布政周南老字正道濂溪之后居常州仕元浙省理问国初召议太常郊祀礼发临安居住韩宜可字伯时越人仕终陜西参政杜环字叔循庐陵人随父居金陵仕为賛礼郎终晋王府録事有行谊事具宋濓所作小传金问字公素一字公遡仕宣德中为礼部侍郎钱绅字孟书仕终鄞县敎谕陈绍先字宗述元儒陈述方之子仕终王府纪善年九十余张伦字文伯仕为太医院御医青城山人为王璲汝玉傅仁庙为太子賛善卒赠太子賔客諡文靖陈继字嗣初召为五经博士终翰林检讨倪瓉字元鎭号云林子无锡人陶际字彦行云间人卞同字孟符张肎字继孟号梦庵南郭氓为许观澜伯与卞张俱吴人有髙行已上五人皆不仕而倪卞同时别有许观亦字澜伯洪武状元及弟仕建文时侍中后守安庆死靖难时乃安庆人与此许观不同而皆有文学不知此诗谁作也【甫田集】
　　宋江参霅川秋意
　　霅川为江参所居深得湖天之趣平逺旷荡尽在方寸此则兼层峦叠嶂秋意无穷不下三衢崇兰圗也【瑚网】
　　宋江参霅川雪景
　　江郎形貎清臞嗜香茶以为生其写彼中雪景髙洁之况可想见其抚弦不弹时矣夗水菰芦中人【瑚网】
　　宋阎次平画
　　元季昆山顾仲瑛氏好文重士家有玉山草堂多客四方名流所蓄书画悉经品题此画仲瑛物也自题其后目为阎次平笔诗之者四人于立彦成钱惟善思复袁华子英释良琦元璞彦成仲瑛特厚之为设行窝于家彦成至如归焉思复钱塘人号心白道人尝领郷解以所赋罗刹江有名称钱曲江子英昆山人隽敏长于歌诗杨铁崖称为才子洪武中被累卒于京元璞吴僧住浙之龙门寺有禅学诗笔尤俊仲瑛后亦以事徙临濠卒书画散落人间甚众此为吾友沈润卿所藏眞赝余不能辨然而诸公题品具在可爱也暇日从润卿借观因疏其后而归之【甫田集】
　　宋刘松年便桥圗
　　突厥控百万鸱张朔野当时非免胄一见几败唐事读史者至此不觉肤栗毛竪于以见太宗神武戡定之勲蛮夷率服之义千古之后画史圗之凛凛生色此卷为宋刘松年所作便桥流水六龙千骑山川烟树种种精妙非松年不能为也孟頫以少时曾观于临安之睦宗院兹复瞻对于普花平章之宅回首三十余年感慨系之矣敬题其后大德五年秋日吴兴赵孟頫书【瑚网】此刘松年便桥圗丹青焕赫布置闲雅辇中旌旗氊裘戎屋尘沙云树具见当时景象良工苦心哉前有松雪道人遗墨而絜缝印章似又曾入裕陵内府者是可宝也正德庚辰十月旣望文璧题【同上】
　　宋刘松年三生圗
　　右三生圗赵松雪鉴为刘松年笔其后题咏者二十人皆近代名僧盖亦有慕于泽者欤【匏翁家藏集】
　　宋刘松年画卢仝烹茶圗
　　玉川子嗜茶见其所赋茶歌松年圗此所谓破屋数间一婢赤脚举扇向火竹炉之汤未熟而长防之奴复负大瓢出汲玉川子方倚案而坐侧耳松风以俟七椀之入口可谓妙于画者矣茶未易烹也予尝见茶经水品又尝受其法于隐人始知人之烹茶率皆漫浪而眞知其味者不多见也呜呼安得如玉川子者与之谈斯事哉【寓意编】
　　宋刘松年大厯十才子圗
　　潘子过余示此卷乃刘松年绘大厯十才子其树石琴阮茶灶之类皆精密人物尤姸雅有韵与此君所圗西园雅集颇埒毋论眞迹临本翩翩伯时子昂季孟间矣十才子为钱左司刘随州郎贠外独孤常州卢郎中孙舍人崔集贤之属其诗名脍炙人口不已而流溢丹青致足羡也虽然名者造物所忌诗以陶写性灵抒纪志事而已要不必有此名即无论邺中沦谢而是十才子无一登三事者岂所遘人人绛灌邪追昔抚今不觉然【弇州续藁】
　　宋刘松年丝纶圗
　　长松覆前逺山耸后庭槛缀花石殊幽旷檐间一姬抝轮一妪治丝一侍儿捧茶不襦而露纤红故是北妆笔法细润有生气标题作马逺万厯壬子秋余在白下得之润州吴汝廷歴三十余年无有知其非逺者今崇祯壬午秋付装潢渊儿于松身识其款曰松年蝇头小楷杂鳞纹墨渍间不复可辨有如当时称之为暗门刘者今一旦豁然恍覩其人可胜抚掌称快檇李汪砢玉乐卿甫题于韵石斋【瑚网】
　　宋刘松年长乐清吹圗
　　钱塘暗门刘在宁庙时以进耕织圗称防赐金带此作宫中鼓吹景纤悉在目未识曽经宸览否乐卿【瑚网】
　　宋李嵩观潮圗
　　四海惟浙江潮最险虽勇悍强厉如秦始皇帝犹畏从狭中渡宋自庆厯以来杭海屡溢嘉定中潮冲盐官平野二十余里外论皆以畿甸切近为忧当时每遇潮盛候倾宫出观顾反以为太平乐事张思亷与二杨所题皆谓李嵩之画嵩本钱塘人歴光宁理三朝画院待诏出于目击丹青藻绘宜有浮于世景者今所画略无内家人物仪衞供帐与吴俗文身戏水之流惟空垣虚榭烟树凄迷平波逺山上下与帆樯相映而已披阅中欲使人心目迟回有感慨吊惜之懐无追攀壮浪之想嵩意匠经营情留象外岂亦逆见将来预存后监邪杜子羙诗曰江头宫殿锁千门细柳新蒲为谁緑殆为此圗题咏也【张宁芳洲集】
　　宋李嵩尧民击壌圗
　　右尧民击壤圗相传韩滉本为南宋李嵩所摹嵩在画院最善界画昔人谓其折算无遗今观其人物各尽态度俨然太平气象信乎非滉不能作非嵩不能摹也文征眀题【瑚网】
　　宋李嵩西湖圗
　　此卷购得之长安当是西湖圗苐有苏堤而无岳坟岂思陵时画邪或云李嵩手笔然无题识可考观其粉金题额非宋人不能书也予夙有山水之好颇留意钱塘之西湖昨歳出持浙宪舆舫往来若为已有旣去而未能忘之今嘉靖戊戌腊日邂逅此幅恍如再到时适有有山陵扈从之行表弟顾世安黄甥从旁賛赏以为人世等鸿雪尔正可卧游神往槖中自合贮湖山也予笑曰吾老矣不复能有登临之兴傥遂归休得从二三子于江海之上左右圗书以乐余年是卷也宁非予鉴湖之一曲邪聊记于此【陆俨山集】
