<!-- { "loadSidebar": true } -->
　　蔡邕本传称邕自书丹于石不言为何体书今世所传皆为隶体至儒林传序则云为古文篆隶三体书法以相参检注言古文谓孔氏壁中书以縯考之孔壁所藏皆科斗文字孔安国当武帝之世已称科斗书无能知者其承诏为尚书五十九篇作篆为隶古定不复从科斗古文邕独安能具三体书法于安国之后三百年哉汉建武时杜林避地河西得古文尚书一轴诸儒共传宝之一轴已为世所珍如此熹平距建武又几载乃谓六经悉能为古文非事情也或以邕以三体参检其文而书丹于碑则定为隶亦如孔安国之书传邪儒林传序疑字有误者初邕正定六经与堂谿典等数人同受诏今六经字体不一当是时书丹者亦不独邕也姑识其末以俟博识君子【张縯石经跋】
　　孙叔敖碑
　　楚相孙若碑不见书撰人名氏攷史记本传列于循吏之首独载改币高梱事为详而碑则略之埋蛇隂徳仅书于刘向新序属子云云则在优孟传然其文意皆不同碑谓生于季未仕于灵王则谬矣且庄之后为共为康为郏敖歴三世凡五十年始为灵安得仕于灵卒后数年而庄复封其子邪六一先生跋喜其得叔敖之名兼以集録二十年求之博其勤乃得之故不暇订正耳【刘昌诗芦浦笔记】
　　周府君碑
　　汉周府君碑六一先生凡三四跋最后方辨其名璟蒋颖叔作武溪深乃谓名煜且押之韵盖石古剥落以其形似求合于君光之字故云尔曾南丰集顾云从知韶州王之材得此碑书来曰按曲江县图经名晰则并与其形似而不辨何至遽信而以六一为未详考邪【同上】
　　魏
　　大飨碑
　　魏文帝以延康元年幸谯大飨父老立坛于故宅坛前建石题曰大飨之碑相传为梁鹄书图经云曹子建文钟繇书【汉隶字源】
　　公卿上尊号奏
　　魏公卿上尊号奏【汉隶字源云延康元年立在颍昌府】唐贤多传为梁鹄书今人或谓非鹄也乃钟繇书尔未知孰是【集古録】
　　受禅表
　　黄初元年立在颍昌府临颍县魏文帝庙内刘禹锡嘉话云王朗文梁鹄书钟繇镌字谓之三絶【汉隶字源】
　　魏受禅碑世传为梁鹄书而顔真卿以为钟繇书莫知孰是【集古録】
　　钟繇贺防表
　　钟繇法帖曹公破闗侯贺防表也其后书云建安二十四年闰月九日南蕃东武亭侯钟繇上魏志是歳冬十月下遂书孙权请讨关侯吴志书闰月权讨侯以魏吴二志参校是闰十月矣吴志又书十二月权获侯权以闰十月方征侯至十二月获之明年正月始传首至洛钟繇安得于闰十月先贺防也今世盛行复有二本字大小不同小字差类繇书然不知其果是否姑并存之以俟识者【集古録】
　　右魏钟繇书其辞云戎路兼行履险冒寒因述曹仁徐晃破闗侯事其后题云建安二十四年闰月九日南蕃东武亭侯臣繇上按建安二十四年冬曹公军于摩陂而仁等破侯后未尝出征履险冐寒之后又古人笺启不书年此二事可疑又云侯已被失刃据三国志侯围曹仁于樊为仁所败而走后为孙权兵侯于临沮与此帖不同【同上】
　　欧阳文忠集古録谓世传钟繇贺防表称建安二十四年闰月以问孙思恭思恭以为闰十月良是但云据吴志权闰十月才征侯至十二月获之正月乃传侯首至洛阳则钟繇安得于闰十月先贺防也又再题云建安二十四年冬曹公军于摩陂而曹仁等破侯后未尝出征履险冐寒之后又古人牋啓不书年此二事可疑今按魏志是年十月操自汉中还孙权上书以讨侯自効王自洛阳南征侯至来年正月始还则正当寒际故云履险冐寒也操未至而徐晃已攻侯破之侯走则此表所谓征南将军与徐晃并力而侯已被矢【表中作失】刃者正是也则此表与魏志所书正合非伪也盖此表特贺闰月徐晃之破侯非谓贺十二月权之杀侯也因此致疑又案古人牋啓多不用年表奏则与牋啓异其称年无疑又魏志是年九月相国钟繇免故此表于闰十月但称东武亭侯耳皆与史合其曰南蕃者蕃音皮谓南皮郡也东武南皮之属故并着之今人读为蕃镇之蕃误矣此表世传本有二字虽大小殊而其体小异不同盖后人临摹之变耳政和七年五月十三日【东观余论】
　　昔人辨钟元常书谓字细画短而逸少学此书最胜处得于势巧形宻然则察真伪者当求之于此其失于劲密者可遥知其伪也贺表画疎体枝锋露筋絶不复结字此决非元常之为也永叔常辨此谓建安二十四年九月闗侯未死不应先作此表论辨如此正谓不识书者校其实尔若年月不误便当不复致辨邪辨书者于其书画察之当无遗识矣【广川书跋】
　　鹞雀赋
　　顷传长安人有得思王真迹鹞雀赋者及得张芸叟侍郎所刻本观之乃近代伪帖也按草法亦如真行孶乳寖多故后代草字有唐以前所无者如于字必字之类魏晋六朝人草此字止如行书扵必【如此作】至隋唐以来始省为□□【如此作】故前辈云于字必字无草书是也今伪书鹞雀赋三字皆如唐人草法此一妄又赋之首既书赋目复冠以曰字此殆妄人録类书中子建此赋书之故妄去【去字未详何本以妄为忘】曰字其陋如此今艺文类聚亦有此赋此二妄末有武攸暨题字乃作今市井人所作伪古篆仍云以永其传此近人语唐世未之有也此三妄又数印章云唐人印乃与今市肆所作印篆形模字画无异及末有静华二字乃摹法帖子敬字中动静及华新妇字此四妄其末又有子建画像神气甚俗衣冠笔势亦若今画院画史所为前人画不如此也此五妄也【东观余论】
　　晋
　　王羲之兰亭序
　　晋穆帝永和九年三月三日逰山隂与太原孙统承公孙绰兴公广汉王彬之道生陈郡谢安安石高平郄昙重熈太原王蕴叔仁释支遁道林并逸少子凝徽操之等四十有一人修祓褉之礼挥豪制序兴乐而书用蚕茧纸鼠防笔遒媚劲健絶代更无凡二十八行三百二十四字有重者皆搆别体就中之字最多二十许个变转悉异遂无同者其时乃有神助及醒后他日更书数十百本无如祓褉所书者右军亦自珍爱留付子孙至七代孙智永遗付弟子辨才太宗购募兰亭知在辨才所以计取之【事详萧翼传】命供奉搨书人赵模韩道政冯承素诸葛贞四人各搨数本【宋濓云赵模诸葛贞得其笔意汤普彻得其形似冯承素于形意二者兼有之】以赐皇太子诸王近臣今赵模等所搨在者一本尚直钱数万也【何延之兰亭记】
　　刘餗传记云兰亭序梁乱出于外陈天嘉中为僧智永所得至太建中献之宣帝隋平陈或以献晋王即炀帝也帝不知宝后僧智果借搨及登极竟不从索果师死弟子防才得焉文皇爲秦王日见搨本惊喜乃贵价市大王书兰亭终不至焉多知在辨才处使欧阳询求得之以武德二年入秦王府贞观十年搨十本赐近臣【兰亭博议】
　　隋末广州好事僧有三宝宝而持之一曰兰亭书二曰神【以铜为之腹受水一升以水贮之则能行】三曰如意【以鐡爲之光明洞彻如水晶】唐太宗特工书闻右军之兰亭真迹求之得其他本若第一本知在广州僧而难以力取故令人诈僧果得其书僧曰第一宝无矣其余何爱乃以神如意皆弃之【古今法书苑】
　　智永临本【怀仁后序】
　　右军兰亭修褉前序世传隋僧智永临写后序唐僧怀仁素牋麻所书共成一轴唐初虞禇軰多临兰亭而永禅师实右军来裔颇能传其家法故此书活动宛有逥鸾返鹄之意较之世间石本何啻九牛毛邪怀仁亦唐之书僧号爲能习右军书者首尾映带殊为尤物钱唐吴说题【兰亭博议】
　　陆临兰亭
　　唐司议郎陆柬之书头陀寺碑前少两幅书内空山字后笔以氏族志检之父名山才遂以爲定及王诜处收钱氏陆临兰亭遂皆空山字王仲孜收兰亭诗一卷词云悠悠大象运殆是一种分开物【米芾书史】
　　唐人模本
　　陈齐之评唐人模本云平生三见唐人模本兰亭叙一见泗南山杜氏木刻者一是周延隽家本一是蘓中书家唯蘓氏本冠诸家本其传模不失真处决非定武石刻所能及然不善爲斲血指汗顔模书手未免有之【俞松兰亭续考】
　　定武本
　　周勋云唐太宗旣得右军兰亭序真迹使赵模等摹搨以十本赐方镇惟定武用玉石刻之文宗朝舒元舆作牡丹赋刻之碑隂事见墨薮今墨薮无之世号定武本薛师正向尚书之为帅求之不得其犹子绍彭徧索之无所得闻公防有石用以镇肉刻文不知云何亟取视之乃刻牡丹赋于背者绍彭别刻石以易之携玉石归长安私第宣和中诏于其家取之乃连夜墨搨冀得多蓄流传人间每叠三纸加氊墨焉故最下者近石字内为真在上二纸字画愈细【兰亭博议】
　　庆厯中宋景文帅定武有举子携此石至郡死于营妓家本营吏号孟永清者见而识之取献景文景文喜甚不敢私有留于公帑世谓之定本后为薛道祖携以归长安宣和中有防取旧石置睿思殿尝以墨本分赐近臣时先君通籍殿中遂得此本间闗兵火之余迨今数十年秘藏不坠岂有物之防持因书所闻以告来者淳熈二年八月二十三日东平荣芑书【兰亭续考】
　　宋濓云世之论定武兰亭其説颇不同有谓唐太宗诏欧阳询搨本刻石禁中至晋时契丹辇至杀狐林弃而北归宋庆厯中韩忠献公壻李氏者获之至宋景文公帅定武始从李氏之子购藏库中相传得于孟永清者盖非也熈宁中薛师正出守甚珍惜之别刻以惠求者师正之子绍彭又勒于他石潜易元刻以归长安是定武有三刻矣有谓太宗既葬茧纸兰亭而刻石亦见殉昭陵既发耕氓负石为捣帛用定武一士人见四周龙鳯文隐起知为禁中本以百金市之以归谓之古定本王君贶知长安移文索入公库又谓之古长安本既而公库火石焚冯当世再入石是定武则有二刻矣传闻异辞是二説者已不能归于一致况欲索于肥瘦完损之间邪【潜溪集】
