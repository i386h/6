<!-- { "loadSidebar": true } -->
　　吾尝以七月望登赤壁酒酣耳热歌坡老所作二赋飘然欲仙者久之然坡后赋所纪及伯虎此图俱与景不甚似当相赏有象外意耳伯虎才气髣髴此老而穷逹絶不埒却有一事相关坡于黄冈作中吕满庭芳词结句有百年强半来日苦无多见者缩舌以为诗防无几而入銮坡领岩部出入贵要者十余年而后谪又八年而后逝伯虎祈梦九仙得中吕满庭芳五字至年五十三骤见坡石刻词而恶之趋令彻去寻病卒夫词语不防于作者而防于见者何也以其为二君子且黄冈故事因漫及之【弇州续藁】
　　明唐寅画賔鹤图
　　友人张防于以故唐伯虎先生为其王父写賔鹤图乞余跋伯虎丹青妙天下独此图一叟乌巾白袷据坐大树傍一朱顶鹤窦荆扉而出于賔鹤意小不伦岂叟为賔鹤顾为主邪然度叟羽化之日今已逾七十年有如一旦坐幼于先人垅华表而鸣唳者焉知非叟也邪又焉知鹤之为叟也賔之为主也伯虎之昔非而今是也邪余又焉能辨之图首有文征仲古隶可宝他图及文辞鹳雀伍耳幼于去之可也【弇州续藁】
　　明唐寅晓行图
　　唐子畏晓行图在玉峰顾氏潇湘夜雨图在锡山邹氏诗画款识皆精此等挥洒足称妙絶一世矣亦何必古人欤评定书画今人多以款识为据不知晋魏字迹唐宋画本有款者十无一二间有出后人蛇足者在慧眼自不难辨如近年啓南子畏二公往往首题他人画笔为应酬之具倘非刻意玩索徒知款识雅士亦为其所矣【清河书画舫】
　　明唐寅仙山楼阁图
　　仙山楼阁一题创自李思训宋元名手多作之向从王龙冈家购得子畏横披青緑大幅【计高六尺阔九尺余】原系写寿履吉母氏者其布景用笔全法王右丞虽精细层叠稍让蔡氏白石翁卷然树石古雅屋宇壮丽实子畏用意作也左方署书仙山楼阁晋昌唐寅凡八字后有诗云何处碧桃雨飞花渺去津山中自流水物外有长春路转通幽处云深隔世尘洞天曾不远或有避秦民征明题其字全仿圣教尤足嘉赏耳或云征明盛年亦曾画成一卷乃是仿效伯驹遗法笔墨精妙金碧辉映凡经岁而始就近闻得六十千归洞庭人家惜未及见【清河书画舫】
　　明唐寅水亭午翠图
　　施氏旧藏子畏水亭午翠一帧见仆纂修稗官家言卷以见赠上题云小亭如笠水飔寛一卷开窗了稗官停午树隂深合翠篆丝袅袅下清湍唐寅画兼诗凡三十三字此图树石高古峰峦朴茂当为子畏遗迹第一品惜乎绢素坏不入好事家目耳即使完好其笔法亦非俗士所能识也【清河书画舫】
　　明唐寅越城泛月图
　　次兄仲服收得唐寅越城泛月小幅水墨天成景色最为深远觉与承受先世野望悯言画卷笔趣正同品格不相上下足称化工之笔越城泛月宰公谓其有墨无笔至野望悯言公又赏其笔法类赵大年非平时画本可及持论不同乃尔【清河书画舫】
　　明唐寅画卷
　　子畏画法虽祖李河阳而笔踪秀韵务取清旷然其经营似以人物屋木为主故其局近而不远俛仰眺适庭除沼沚而已此卷独写老树寿藤烟壁沙浪于荒江之濵是以有无映带浓淡相发控搏吐吞有濯足万里之槩所以为奇客于首署一标云天下唐卷第一诚第一也【六研斋笔记】
　　明唐寅黄茅小景
　　黄茅小景唐子畏画太湖濵幽絶处名曰熨斗柄昔柳子厚作游钴鉧潭记钴鉧者即熨斗义也题句云震泽东南称巨浸呉郡繁华天下胜衣食肉帛百万户樵山汲水投其剩我生何幸厠其间短笠扁舟水共山黄茅石壁一百丈熨斗湖水三十湾北风烈烈耳欲堕十里梅花雪如磨地炉通红瓶酒热日日蒲团对僧坐四月清和雨乍晴杨梅满树火珠明岸巾高屐携小伎低唱并州第四声人生谁得常如此此味唯君曾染指若还説与未游人生盲却把东西指呉趋唐寅为丘舜咨题【六研斋笔记】
　　明唐寅倦绣图
　　唐伯虎解元于画无所不佳而尤工于美人在钱舜举杜柽居之上盖其生平风韵多也此倦绣图从赵文敏公摹来故设色之豓位置之工迥胜他日作至其雅韵风流意在笔外则伯虎自有伯虎在览者当自得之沔阳陈玉叔为诗人玉台之儁得此图甚珍之以世懋伯虎乡人也命书数语于后【王奉常集】
　　明唐寅絶代名姝图
　　相如之赋昔人称为劝百风一此册子畏之画似劝希哲之诗似风又几于詈矣若夫王嫱以女兵报汉薛涛以才媛娯賔不在亡国败家之列当置轻典否则不免重台之诮【容台集】
　　明唐寅写生册
　　人以为徐熙之野逸胜黄筌之富豓品遂分矣吾呉中写生无过白石翁而伯虎次之此十六幅种种臻妙盖得徐氏三昧而稍兼筌笔不在白石翁下山斋时一展玩觉乾坤一种生气落翰墨间为之欣然独赏也征仲待诏有折枝小鸟二履吉题句附于册后足称聮璧矣【弇州山人藁】
　　明周臣宾鹤图
　　周东村臣为宾鹤翁作图文太史题字称二絶偶有长康之化几五十年而翁诸孙幼于复购得之诸公啧啧叹赏幼于兄伯起至以唐伯虎为其曾大父画西园图失之不能复以为痛恨为我谢伯起公家司空飞去古干将劒呉中老人家藏长史批诺丞相燕公馈九公主鸡林夜光帘可并覔也幼于不忘其先故当自愉快人得人失伯起亦姑置之何如【弇州山人藁】
　　明周臣画韩熙载夜宴图
　　韩熙载夜宴图乃李主遣国手顾宏中于熙载第偷写得者曲尽其纵狎跌宕之态宏中别写本行人间宣和帝收得凡四本俱宏中笔而又有顾大中二本亦佳帝自着谱云大中应是宏中昆季也治间杜菫古狂稍损益之寻落江南好事大姓家以百斛米遗祝希哲为作一歌八絶句手题其后称呉中三絶此则东村周臣摹菫图而白阳陈淳书祝诗周行笔精工不减杜而陈书亦在逸品盖第四佳本也熙载事絶不足道顾其意欲自污有出于长卿犊鼻之上者昔严续仆射为其父可求索熙载神道碑以千金双鬟为赆熙载不肯作谀辞重相苦欲删润立郤其婢题一絶泥金带曰风栁揺揺无定枝阳台云雨梦中归他年蓬岛音尘断留取樽前旧舞衣宋人传竒所载陶学士风光好事此老风流中耿介权谲种种不乏也【弇州山人藁】
　　明周臣画九世同居图
　　家有唐张公艺九世同居图一轴相传以为姑苏周臣作也自祖传先君数十年先君性落落无嗜欲诸凡家什物美丽无所取顾独取此画亦非必知丹青赏其品格神理也然独徘徊盼视不休画可值数十金方先君贫居至鬻田宅为朝夕独不忍鬻画盖有以金来者先君愕眙且笑谢曰吾尚欲得吾画画人物马匹多不可纪皆跃然飞扬至室屋严饰环佩缤纷山林杳霭原麓驰亘各曲极其变周旣国工説者以为是平生最胜者也【孙愼行晏斋文钞】
　　明仇英摹松雪沙苑图
　　余见赵松雪所画唐马一卷纵观之其态有立者伏者走者饮者浴者嘶者奔者逸者归者戏而骈者或寝或起奋发精神各能穷其状今者阅十洲此卷其运墨设色风韵气骨断断乎自一手者不然何天闲之若是邪时嘉靖丁未仲冬之望许初【瑚网】
　　明仇英雪栈图
　　王右丞劒阁图余尝见叔明临本乃古尺小幅石田先生广二图余皆曾摹今俱不能记矣偶见实甫此幅不觉有似人之喜因题其上万厯乙亥六月文嘉识【瑚网】
　　明仇英九歌图
　　仇实父图九歌凡九章章各有征仲待诏书余所见数本皆阙招魂而此则并国殇去之其仪从人物都不详仅云中君有少云气河伯持杖御一龙山鬼乗赤豹乃类虎而已山鬼殊窈窕令人消魂其他种种有生气待诏书似草草而笔势泛澜可爱余尝谓屈子偶歌此以下神后人各自出意摹写其繁简工拙之不同宜也此卷笔虽简而意足视他本不啻胜之因识于尾【弇州续藁】
　　明仇英海天落照图
　　唐李将军父子画世不多有王大理元美遗示仇实父所为汤氏摹昭道海天落照图特为竒絶若其晴蛟蒸云不能弥天而怪气曛黄悉变初色海岛潋滟村树晶荧参差缕分如出幻景措意着色尤非平时落照可比今摹本若此不知昭道之迹又当何如邪昭道本已入内府经煨烬矣则此本宜为人间所宝缀书其后云【仲蔚先生集】
　　唐李思训海天落照图往岁于姑苏富民家为有力者夺去以赂贵人贵人败此图没入天府不复流落人间矣而是卷为郡人仇英摹本其精巧工致亦非近时画家所能余故不知画即以此谓为李思训眞迹亦何从而辨识之邪世人贵远而忽近好事者往往破产以收畜朽楮败墨不者则相目为俗客然其子孙多不能守而竟为有力者所夺乃珍异玮怪之物又不能久处于有力者之家必归于天府而后已前事如此者历历可鍳也是卷以近迹不为人所艳羡故得独存于陈上饶之箧陈君宦游江浙必携之以行当其政务厐壅气烦虑乱一披展之霞日掩映风涛澒洞千艘万舶往来于睂睫间陈君固有自得于心者在若必欲区区辨识于翰墨之眞假不为幻人之説幻邪陈君当一笑而藏之矣【徐学谟海隅集】
　　明仇英临西园雅集图
　　余尝见杨东里先生所题西园雅集圗乃临李检法伯时笔有崇山絶壑云林泉石之致与此图略不同此图仅一古桧一怪石一立壁捉笔书者为子瞻学士从旁喜观者王晋卿按卷对竚者蔡天啓倚树睨者李端叔彼图则有张文潜而无端叔此图据方石画渊明归去来辞者即伯时握麈尾观者苏子由握蕉扇者黄鲁直抚肩立者晁无咎捉石者张文潜按膝者郑靖老彼图有端叔而无靖老益以陈无已若摘阮之陈碧虚与听阮之秦少游説法之圆通大士与听法之刘巨济题壁之米元章与傍观之王仲至则所同也彼图有名姬二曰云英春莺而此皆削之杨先生又云曾见刘松年临本无文潜端叔无咎器物小异而僧梵隆赵千里亦尝摹之此图吾呉郡仇英实父临千里本也余窃谓诸公踪迹不恒聚大梁其文雅风流之盛未必尽在此一时盖晋卿合其所与游长者而图之诸公又各以其意而传写之以故不无抵牾耳实父视千里大有出蓝之妙其运笔古雅髣髴长康探微元祐诸君子人人有国士风一展卷间觉金谷富家儿形秽因为之识尾【弇州续藁】
　　明仇英洛神图
　　陈思王洛神赋妙极形容遂为千古絶调王子敬好写此赋谓其书姿态似之也文太史规模二王此书是其合作即未可目惊鸿游龙亦庶几于仪静体闲柔情绰态矣仇实父图之雅得神光离合之趣足称二絶族孙定鼎舟中出示此卷为之击节而题其后才情二字久为道民屏谢忽复作此伎俩如支遯畜马览者得无笑其不韵邪【王奉常集】
　　明仇英摹辋川图
　　右王摩诘辋川图临之者郭忠恕再临者仇英实父也其二十絶句书者文待诏征仲也余尝谓读摩诘絶句更一览辋川图觉便如上下华子冈斤竹岭骋于宫槐陌泛南北垞欹湖柳浪徙倚木兰柴茱萸沜即文杏馆而休焉酌金屑之泉与裴廸秀才对语不知我之为摩诘摩诘之为我与否也然则摹本何必实父而书亦何必征仲哉【弇州续藁】
　　明仇英桃源图
　　此仇实父摹赵千里桃源图忆吾呉二三月间湖中盘螭桃与甪里棃俱烂发如海云蒸霞初日照雪山中人往往取花瓣杂茶芽中待游客而士女多旦夕醟酒虎阜片塲无肯以一苇航者由是推之虽桃源在前渔人揖而入之问津者亦不多见也【王衡缑山集】
　　明仇英仙奕图
　　仇十洲蓬莱仙奕图乃冷谦本谦学小李将军所谓心死方得神活仙家之秘藏也仇实父以赵伯驹为之自当远肖董宰【瑚网】
