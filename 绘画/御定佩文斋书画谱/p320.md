<!-- { "loadSidebar": true } -->
　　唐栁公书当时自九重至外夷无不爱重史称其结体劲媚盖笔諌之意先形心画此所以为贵亦犹魏元成忠直而妩媚邪后世真迹日少赖石刻仅存典型予官行都有朝士杨文昺蓄公碑三十余种徃徃来自西北其在东南者山南西道修驿路记和州陋室铭赣州闲禅师碑台州国清寺额翠屏院天台佛三字题僧清观简及江州复东林寺碑耳东林近又煨烬或重惜之予笑曰赵明诚金石録载何进滔徳政碑在栁书中尤竒伟政和间太和尹磨去别刋新制厄防至此殆不若东林之一炬太和萧知节示赤箭帖求予一言夫顔筋栁骨古有成説此帖字痩而不骨露沉着痛快而气象雍容欧虞褚薛不足进焉昔欧阳文忠公最爱髙重碑以为摹刻之工锋铓皆在而蔡忠恵公则谓隂符经序善藏笔锋栁书之最精者二説正相反每推忠惠善书而自云论此不同况晩軰寡学乎宣择良工刻石传之以俟识者微知节儒雅好事其孰能与此庆元六年九月辛巳【平园集】
　　唐柳公权谢人恵笔帖
　　栁尚书极力变右军法盖不欲与禊帖面目相似所谓神竒化为臭腐故离之耳凡人学书以姿态取媚鲜能解此余于虞禇顔欧皆曽髣髴十一自学栁诚悬方悟用笔古淡处自今以徃不得舎栁法而趋右军也其昌【瑚网】
　　唐栁公绰武侯祠记
　　右记裴晋公度撰栁尚书公绰书是时在武相元衡幕中三公勲业年位虽小异要之不愧忠武侯者栁于书不得称名独米元章谓其胜诚悬今观其行笔飘洒雄逸无拘迫寒俭之态真足埙箎第结搆小踈不能运铁腕捺磔间耳碑在成都可七百年矣完好尚如新得非以僻故存邪【弇州山人藁】
　　右裴度撰文乃成化中重镌者有御史荣华防言子寛此书如端人正士笔法遒劲裴公文首称秉事君之节者无开国之才得立身之道者无治人之术四者备矣惟武侯有之信如跋所言也玉泉公自蜀还见贻因记其后嘉靖丁巳六月八日雨中记也【苍润轩碑跋】
　　唐姚向书郑权碑
　　姚向书笔力精劲虽唐人工于书者多而及此者亦少惜其不传于世而今人莫有知者惟余以集録之传得此而已熙宁辛亥孟夏清心堂书【集古録】
　　唐唐度李藏用碑
　　李藏用碑王源中撰唐度书度以书自名于一时其笔法柔弱非复前人之体而流俗妄称借之尔故存之以俟识者【集古録】
　　唐唐度十体书
　　唐度十体书前本得于苏氏后本得于李丕绪少卿丕绪长安人名家子喜收碑文二家之本大体则同而文有得失故并存之览者得以自择焉【集古録】
　　唐杜牧书张好好诗
　　杜牧之书张好好诗末有洒尽满襟泪短歌聊一书字漫不可摹樊川此书深得六朝人风韵余所见顔栁以后若温飞卿与牧之亦名家也【容台集】
　　唐温庭筠书湖阴曲
　　湖阴曲温飞卿书似平原书而遒媚有态米元章从此入门昔年殷司马之孙持至长安留于案上两月余以温庭筠温字颇漫疑是王黄华书黄华亦名庭筠字迹近米家父子故耳川中黄昭素乃谓此必曽入梁内府梁讳温家遂磨去意或有之【容台集】
　　唐裴休圭峰禅师碑
　　圭峰禅师碑唐相裴休撰并书其文辞事迹无足采而其字法世所重也故録之云【集古録】
　　圭峰禅师宗宻法门龙象第以多所游讲著述一时不能无疑于逹摩慧能之宗防而裴丞相休独能知之然至累千言而为之辨则亦赘矣自心而证者为法随愿而起者为行行有殊法则一即四语已尽之是时栁诚悬铭书名天下仅以之篆额而自书文者深欲有效于宻也书法亦清劲萧洒大得率更笔意裴能如宻为四依十地人其自待当亦不逺而没后为于阗王子愿姓名于背岂犹未能离轮回邪抑亦所谓随愿而现者也记于此俟耆宿质之【弇州续藁】
　　唐顔稷靖居寺碑
　　段柯古博综坟素著书卓越可喜尝与张希复軰敖上都诸寺丽事为令以段该悉内典请其独征皆事新对切今观靖居碑亦昼上人以其博渉三学故诿録寺讃也文伤太拥酿要为不凡虽奇涩不至若樊绍述绛碑之甚然亦轧轧难句矣碑大中中作而左金吾长史顔稷所书殊有楷法唐中叶以后书道下衰之际故【一作固】弗多得云政和六年十月十八日黄某长睿父于楚栖凤堂书【东观余论】
　　唐董景仁杜顺和尚碑
　　碑在开佛寺董景仁行书亦清劲但小弱耳【集古録】唐俞珣书陈果仁告身并舍宅造寺疏
　　陈果仁告身并妻轸静縁舍宅造寺疏附疏后题云明政二年按隋书炀帝本纪大业十一年十月东海贼帅李子通拥众渡淮僭称楚王建元明政则明政二年乃大业十二年也唐髙祖实録武徳二年四月隋御卫将军陈棱以江都降即以棱为总管九月李子通败棱防江都国号吴建元明政则明政二年是武徳三年矣二説不同如此吕夏卿为余言若以大业十二年为子通僭号之二年则江都方乱炀帝安得南幸而唐实録陈棱事可据则明政二年当为武徳三年也隋书谬矣果仁终始事迹不显略见于隋书云唐初为隋太仆丞元祐将炀帝已遇弑沈法兴果仁共杀祐起兵据江表法兴自称总管大司马録尚书事承制置百官以果仁为司徒其事止见此尔开元中僧徳宣为果仁记舍宅造寺载其世家颇详而其功阀官爵歳月多谬徳宣言中毒以死而宅疏言见屠戮当以宅疏为是徳宣文辞不足録独采其世次事迹终始着之俾览者覈其真伪而少益于广闻炀帝本纪髙祖实録皆唐初人所撰而不同如此何哉【集古録】
　　唐髙骈书磻溪庙记
　　磻溪庙记张翔撰髙骈书骈为将尝立战功威惠着于蛮蜀笔研固非其所事然书虽非工字亦不俗盖其明爽豪隽终异庸人至其惑妖人吕用之诸葛殷等信其左道以冀长年乃骑木鹤而习凌虚仙去之势此至愚下品皆知为可笑而骈为之惟恐不至者何哉盖其贪心已动于内故邪説可诱于外内贪外诱则其何所不为哉【集古録】
　　唐于僧翰尊胜经
　　右尊胜经于僧翰书僧翰笔画虽遒劲然失分隶之法逺矣所以録者亦自成一家而为流俗所贵故聊着之庶知博采之不遗尔【集古録】
　　唐于范书
　　于范书险痩自有体裁唐人书大抵有法而于文则或不工末者胜也范书自序感恋増怀皆书词所避咸通间唐制不行于天下乆矣后生不习典礼可増叹也梁制牋书有増懐语者不得荅书荅中彼此感思乖错者州望湏刺大中正处入清议终身不得仕唐红亭记立制凡称感者徒二年其法至重梁制至唐虽未必尽用然陆贽所定行于贞元不应咸通间尽废也【广川书跋】
　　唐任廸处州夫子庙碑
　　处州夫子庙碑任廸行书咸通四年刺史王通古重立以传考之李繁作学官处州当元和二年至僖宗而碑以废后世以昌黎公文故又刻石于学存之【广川书跋】
　　唐栁知微孔府君神道碑
　　孔岑父碑郑絪撰栁知微书其碑云有子五人载戣戡戢戵按新唐书宰相世系表岑父六子戵之下又有威表据孔氏谱谱其家所藏碑文郑絪撰絪自言与孔氏有世旧作碑文时戣等尚在然则谱与碑文皆不应有失而不同者何也予所集録与史传不同者多其功过难以碑碣为正者铭志所称有襃有讳疑其不实至于世系子孙官封名字无情増损故毎据碑以正史惟岑父碑文及其家谱二者皆为可据故并存之以俟来者治平元年三月二十二日侍上御崇政疎决繋囚退遂家居谢客因书【集古録】
　　唐唐彦谦张将军新庙记
　　张将军新庙记李巨川撰唐彦谦书张鲁事史传详矣巨川文辞匪工所録者彦谦书尔彦谦书颇知名于世故略存其笔迹也【集古録】
　　唐唐彦谦王重荣徳政碑
　　王重荣徳政碑归仁泽撰唐彦谦书重荣当唐之末再逐其帅遂据河中虽破黄巢平朱玫之叛有功于一时而阻兵召乱为唐患者多矣碑文辞非工而事实无可采所以録者俾世知求名莫如自修善誉不能掩恶也考重荣之碑岂不欲垂美名于千载而其恶终暴于后世者毁誉善恶不可诬故也彦谦以诗知名而诗鄙俚字画不甚工皆非余所取也治平元年清明前一日书【集古録】
　　唐韩偓墨迹
　　唐韩偓为诗极清丽有手写诗百余篇在其四世孙奕处偓天福中避地参州之南安县子孙遂家焉庆厯中予过南安见奕出其手集字极淳劲可爱后数年奕诣阙献之以忠臣裔得司士参军终于殿中丞又予京师见偓送光诗亦墨迹也与此无异【江少虞皇朝事实类苑】
　　唐韩偓手简十一帖
　　余观韩尧出内庭后诗忠义感激诗语亦清壮超一时体律未尝不叹赏也今观十一帖字字笔到乱离中借衣乞米真复可怜嘱李右司状情至曲折可喜元祐元年十月己亥黄庭坚【山谷集】
　　唐韩尧手简十一帖计其歳月四百余年矣观古人率尔而作八法俱备今人虽尽思为书不能到也中有杨学士一帖兰斋慕其姓职相同因以市之为什袭之藏暇日出示命识其后云延祐丙辰冬十月既望后三日张仲寿题于有何不可之阁【瑚网】
　　唐栁懐素济安侯庙记
　　济安侯庙记在华州盖昭宗自华归长安褒赏节度使韩建而及于城堭之神者也记为諌议大夫李巨川撰拾遗栁懐素书其所载七月甲午建迎上于富平丙午至华州命建与丞相参大政固辞其年为大京兆光化元年加太傅兴徳尹与史皆合特巨川所防建辞过当后梁兵下华州以建所为表檄书奏皆出巨川手又为建画策杀十六宅诸王逐禁旅敛藩镇资数而僇之距碑成仅一年耳吾故记其事以戒夫文人之贰心而脂辞者【弇州山人藁】
　　唐王説梁公儒碑
　　梁公儒碑于广撰王説书公儒者世为成徳军将公儒当王镕时为冀州刺史以卒其碑首题云唐故成徳军内中门枢宻使特进检校大保使持节冀州诸军事冀州刺史练守捉等使军器作坊使其余所领事职甚多皆当时方镇常事不足书惟枢宻使唐之末年内官之职其后方镇遂亦僭置于此见之军器作坊五代之际号内诸司使皆朝廷官然不见其始置时而今见于此岂方镇之职朝廷因而用之邪将方镇之盛亦僭置也公儒事迹无所取特以此録之治平元年五月十八日书【集古録】
　　唐王奂之润州陀罗尼经幢
　　陀罗尼经幢今在润州寳墨亭中唐云阳野夫王奂之书字画颇为世俗所重故録之以备广采【集古録】
　　唐杨承和邠国公功徳铭
　　右唐邠国公功徳铭右神策军防军中尉杨承和撰并书邠国公者内侍梁守谦也攷之唐史宦者守谦无傅惟宪宗十五年书中尉梁守谦王守澄者共立太子杀吐突承瓘及澧王恽而韩文公平淮西碑亦载守谦在帝左右尝命之徃抚蔡师夫守谦以一宦者而爵至上公予之録此盖将为天下后世之戒而非徒取其文字也【金薤琳琅】
　　此宦者梁守谦造经于兴唐寺而防军中尉杨承和为铭之书之者也书全法欧阳兰台方整老劲所不及者结搆小疎耳但颂宦者功徳乃谓淮蔡之功十居其七将令裴李诸公何处生活【石墨镌华】
　　唐释懐仁集王羲之书圣教序
