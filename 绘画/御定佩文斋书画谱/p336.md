<!-- { "loadSidebar": true } -->
　　江夏李君康年好古博学而小篆尤精以私忌日篆般若心经为其亲追福而求余为跋尾余闻此经虽不离言语文字而欲以文字见欲以言语求则不可得篆画之工盖亦无施于此况所谓跋尾者乎然人之欲荐其亲必归于佛而作佛事当各以其所能虽画地聚沙莫不具足而况篆字之工若此者邪独恐观者以字法之工便作胜解故书其末普告观者莫作是念元丰五年十二月十三日【东坡集】
　　宋李康年篆
　　余尝论二王以来书艺超轶絶尘惟顔鲁公杨少师相望数百年若亲见逸少又知得于手而应于心乃轮扁不传之妙赏防于此虽欧虞褚薛政湏北面尔自为此论虽平生翰墨之友闻之亦怃然瞠若而已晚识子瞻评子瞻行书当在顔杨鸿鴈行子瞻极辞谢不敢虽然子瞻知我不以势利交之而为此论李乐道白首心醉六经古学所著书章程句断絶不类今时诸生身屈于万夫之下而心亨于江湖之上晩寤籀篆下笔自可意直木曲铁得之自然秦丞相斯唐少监阳冰不知去乐道逺近也当是传其家学观乐道字中有笔故为乐道发前论蔡君谟行书世多毁之者子瞻尝推宗之此亦不传之妙也【山谷集】
　　宋文勋篆
　　景修谈金陵近事亹亹皆可人意非防绎展转不能中程度谐律吕文安国余与之逰三十年善论难剧谈切中尤得于罇俎间为多尝谓其防畴预计不如是必有脱落可指议处然篆笔方严劲正未尝妄立一笔岂舌端笔次自应相契故如是抑机警爽悟不谋而然邪听言观书如防兹境可胜慨叹【姑溪集】

　　御定佩文斋书画谱卷七十七
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第七十八卷
　　歴代名人书跋九
　　宋米芾书参星赋
　　宋米芾书天马赋
　　宋米芾书崇国公墓志铭
　　宋米芾行书鲁公碑隂记
　　宋米芾行书章吉老墓志及表
　　宋米芾行草易説
　　宋米芾手植桧赞
　　宋米芾篆书徽宗御制孔子赞
　　宋米芾行书太平州芜湖县学记
　　宋米芾书龙井记石本
　　宋米芾行书离骚经
　　宋米芾行楷隂符经
　　宋米芾书储子椿墨梅诗
　　宋米芾书秦少游词
　　宋米芾多景楼诗
　　宋米芾湘西诗帖
　　宋米芾中岳诗卷
　　宋米芾诗翰
　　宋米芾墨迹
　　宋米芾草书画山水歌并絶句
　　宋米芾小词真迹
　　宋米芾壮观台诗真迹
　　宋米芾摹平章帖后
　　宋米芾临兰亭
　　宋米芾临顔鲁公坐位帖
　　宋米芾临羲之七帖
　　宋米芾临鹡鸰颂
　　宋米芾与刘思道帖
　　宋米芾三帖
　　宋米芾二帖
　　宋米芾帖
　　宋米芾焦山帖
　　宋米芾小楷
　　宋米芾墨迹
　　宋米芾帖
　　宋米芾长者明公二帖
　　宋米芾与李邍手帖
　　宋米芾书迹
　　宋米芾泛海等九帖
　　宋米芾乐圃帖
　　宋米芾评纸帖
　　宋米芾方员庵石刻
　　宋米友仁书海岱楼诗
　　宋米友仁帖
　　宋米友仁帖
　　宋米友仁墨迹
　　宋米友仁书夫子庙记
　　宋薛绍彭临兰亭叙
　　宋薛绍彭三帖
　　宋薛绍彭帖
　　宋薛绍彭真迹
　　宋薛绍彭书
　　宋李时雍墨迹
　　宋刘次庄书戏鱼堂记
　　宋刘次庄真书仁夀县君墓志
　　宋邵防行书安民堂记与梁彦通碑
　　宋王升饮中八仙歌
　　宋王升草书
　　宋李公麟二帖
　　宋张闳道草书
　　宋蔡京元祐党籍碑
　　宋蔡京正书集贤赵公大观神道碑
　　宋蔡卞灵岩寺疏
　　宋蔡卞书曹娥碑
　　宋尹焞手书欧阳文忠公三志
　　宋尹焞帖
　　宋张九成帖
　　宋薛尚功摹钟鼎彛器欵识真迹
　　宋胡安国帖
　　宋陈与义法帖奏稾
　　宋陈与义帖
　　宋岳飞帖
　　宋岳飞墨迹
　　宋张孝祥草书
　　宋张孝祥帖
　　宋张孝祥真迹
　　宋吴説游丝书
　　宋呉説千字文
　　宋呉説帖
　　宋吴説书
　　宋吴説书九歌
　　宋苏庠诗帖
　　宋朱敦儒书乐毅报燕王书
　　宋朱敦儒小楷道徳经
　　宋喻樗遗墨
　　宋徐兢篆赤壁赋
　　宋虞允文钧堂帖
　　宋周必大书艾轩神道碑
　　宋周必大退传帖
　　宋范成大书田园杂兴卷
　　宋呉琚书
　　宋朱熹书出师表
　　宋朱熹与方耕道帖
　　宋朱熹与东莱先生帖
　　宋朱熹手帖
　　宋朱熹与侄手帖
　　宋朱熹真迹
　　宋朱熹手帖
　　宋朱熹墨迹后
　　宋朱熹二帖
　　宋朱熹昼寒诗卷
　　宋朱熹书城南诗
　　宋朱熹小行书卷
　　宋陆游与曽原伯帖
　　宋陆游帖
　　宋陆游手简二帖
　　宋卓景福临淳化集帖
　　宋魏了翁与杜范李心传手札
　　宋真徳秀与王周卿手简
　　宋杨简手书孔壁孝经
　　宋张即之书老柏行
　　宋张即之大字
　　宋张即之墨迹
　　宋张即之书进学觧
　　宋张即之正书金刚经
　　宋张即之书莲华经
　　宋文天祥手帖
　　宋文天祥遗墨
　　宋文天祥劄子
　　宋文天祥过小青口诗墨迹
　　宋文天祥墨迹
　　宋文天祥家书
　　宋道士张有篆金刚经
　　宋道士陈景元书相鹤经
　　宋释梦英书夫子庙堂记
　　宋释梦英篆书偏旁字源
　　宋释梦英千文
　　宋释照黙墨迹
　　宋释彦修草书
　　宋释温日观书心经
　　宋邢庆国夫人手书
　　金党懐英隶书孔庙碑
　　金党懐英书竹溪诗
　　金王庭筠书服胡麻赋
　　金王庭筠帖
　　金王庭筠书先主庙碑
　　金王庭筠真迹
　　金王庭筠行书博州重修庙学记
　　金王庭筠书博州庙学碑阴记
　　金王庭筠行书太原重修学记
　　钦定四库全书
　　御定佩文斋书画谱卷七十八
　　歴代名人书跋九
　　宋米芾书参星赋
　　右米礼部参星赋筠州集本以为首篇其间意同辞异者多具列如上今秘阁有石刻字画稍大此卷収敛豪逸秀杰痛快尤可爱重纸背题诗一聫不敢慢也嘉泰癸亥秋池州故人文思提辖叶楠之子之真自所居鐡圈山附递夀予其意厚矣乃标轴而识之七月望日平园老叟周必大题【平园集】
　　宋米芾书天马赋
　　南宫与眉山豫章莆阳擅声宋室近时学者寡师王氏宗祖必先事四家为襄阳之学者大抵歩入狂狠允故亦愿学而资力兼之乃不易尔而亦不易以语人此天马帖为梁溪钱氏世藏其孙昌言出示舒玩未终苐觉法度森出与防常之论大异髙阳冯几之口不几于误
　　人邪昌言请识跋稍附尔尔异时谛观着力或得畦径一二当为再议以易此语【祝氏集略】
　　凡书之道无论防画波拂皆当尽其势政如狮子搏象搏兎皆用全力故昔之名书家随笔所到无茍作者南宫此赋其下笔痛快如骏马斫阵健利难方而徘徊俛仰备态极妍又毫发无遗恨信其生平最得意书也今墨池中竞师南宫康虞寳此可谓独得骊龙之珠矣苐不知余所言者于此书当不至河汉否书以问之【嬾真草堂集】
　　襄阳书天马赋余所见已四本一为擘窠大字后题云为平海大师书后园水邱公观特为雄杰在嘉禾黄履常叅政家一在新都吴氏后有黄子久诸元人跋子久云展视之时有大星贯斗而坠其声如雷宋本余已摹取刻石吴本多枯笔别自一种米书然皆真迹也米赋材乃强弩之末而子瞻称其寳月赋以为知元章不尽乃曾无一本传世何也因背临及之【容台集】
　　宋米芾书崇国公墓志铭
　　故事宗室墓志例属翰苑撰述尝观欧阳公王华阳李淇水王临川所撰殆得玉牒之五六而其蕃衍盛大一一皆然今观崇公墓志多有可书故郑太宰所作得尽制作之美噫京城括索尽籍以行独太祖之孙号为疏逺渡江勃兴皆得奉朝请人事之不可料襄阳此卷龙跳虎卧不尽赞述太宰此文亦称合作惜与王将明蔡元长同传讫蔽其名可为叹息【清容居士集】
　　宋宗室崇国公墓志铭翰林学士郑居中撰知淮阳军米芾书今题曰元章真迹者世知寳爱其书而已夫以公胄裔之贵爵秩之尊子孙又众多且光显若是而今无称焉独頼此书为好事者所存传而不废故其官阀世绪犹可考见呜呼士君子所恃以不朽者书云乎哉泰定四年十一月八日金华黄溍识【黄文献公集】古之铭其先世功徳撰文书册必求诸大手笔者葢因其文与书之传而吾先世之功徳与之俱传也宋宗室崇国公墓志铭当世代革易之余而为人所寳爱者米南宫之书也崇国公遂同不朽矣后世乃不求必传之文与书止慕其人官爵之崇以为可荣其先世岂知古人之意哉至正二十六年四月辛未豫章掲汯书【鐡网瑚】
　　宋米芾行书鲁公碑隂记
　　宋世书称蔡苏黄米然南宫虽自晋唐诸名家出而其法亦少变焉此帙笔势犹端谨无怒张秾纤之失其亦因鲁公而变之者欤甲寅三月望日题印冈太守所藏本以贻元孙原溥【苍润轩碑跋】
　　宋米芾行书章吉老墓志及表
　　右二碑墓表字大于志然佳不及于志吉老以医名于时元章既为书志又为述表拳拳而不厌其复此虽其子之自致亦以吉老为人可称也观其志之所述数事葢亦笃行而隠于医者也今人于亲之没自为志文刻以示人茍且完事惜费而忘义岂以今之时无米颠邪吾于此深有所感【苍润轩碑跋】
　　宋米芾行草易说
　　予观米襄阳为天竺大士书易义数语深得乾造坤化之奥世每以能书称襄阳而其学识乃如此岂知米公者哉苏君昌龄请篆读易堂三字以补其阙用镇山门遂书于左方鄱阳周伯温识后二百六十一年当大元至正十五年三月朔旦也【瑚网】
　　米南宫于书无所不读生承平时以絶伦之资日接贤士大夫绪言余论故其造诣益深使其仅能字学则当时诸贤岂肯前席也世言王右军能书而已殊不知其卓识伟见贻书殷深源劝其交驩桓温使深源从其言则温不至于跋扈而晋室尚可扶持襄阳豪逸乃肯与佛印同访中天竺至为之书读易堂岂以少林指心单传固与羲皇周孔元无间邪襄阳论易以及于洪范五行五位五性五味然所谓五行具五味人皆可知独金曰从革从革作辛辛为辛辣使以金银铜鐡百计鬻之不能辛也此虽细事然子朱子门人固常以为问终不能折其为何如今已矣恨不能起襄阳于九原而质之吴人李君士明寄游老子法中而嗜古好学出此卷以求题故粗书襄阳之为人而非敢及于读易也洪恕【同上】
　　宋米芾手植桧赞
　　右孔圣手植桧赞宋米芾撰并书碑在孔林余得之衍圣公彦缙陆伯昜常为余言宋人书米为优而余家米书独此与露筋碑为优云【东里续集】
　　宋米芾篆书徽宗御制孔子赞
　　南宫篆书世不多见此刻殊有遗意但微伤于软【苍润轩碑跋】
　　宋米芾行书太平州芜湖县学记
　　此碑在米书中最为瓌玮吾乡严子寅酷爱南宫书每日临千百字敝则更易一帖此本不知是第几次装者今归元白余得厌观之遂书以记【苍润轩碑跋】
　　宋米芾书龙井记石本
