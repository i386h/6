<!-- { "loadSidebar": true } -->
　　评曰盖一味之嗜五味不同殊音之发契物斯失方类相袭且或如彼况书之臧否情之爱恶无偏乎若豪厘较量谁验准的推其大率可以言诠观昔贤之评书或有不当王僧防云亡从祖中书令笔力过子敬者君子周而不比乃有党乎梁武帝云钟繇书法十有二意世之书者多师二王元常逸迹曾不睥睨竞巧趣精殆同机神逸少至于学钟艺巧及其独运意疎字缓譬犹楚音夏习不能无楚子敬之不逮真亦劣章草然观其行草之会则神勇盖世况之于父犹拟抗行比之钟张虽勍敌仍有擒盖之势夫天下之能事悉难就也假如效萧子云书虽则童孺但至效数日见者无不云学萧书欲窥钟公其墙数仞罕得其门者小王则若惊风拔树大力移山其欲效之立见僵仆可知而不可得也右军则虽学者日勤而体法日逺可谓鑚之弥坚仰之弥髙其诸异乎莫可知也已则优劣断矣右军云吾书比之钟张钟当抗衡或谓过之张草犹当雁行又云吾真书胜钟草故减张羊欣云羲之便是少推张草庾肩吾云张功夫第一天然次之钟天然第一功夫次之王功夫不及张天然过之天然不及钟功夫过之懐素以为杜草盖无所师郁郁灵变为后世楷则此乃天然第一也有道变杜君草体以至草圣天然所资理在可度池水尽墨功又至焉太傅虽习曹蔡隶法艺过于师青出于蓝独探神妙右军开凿通津神模天巧故能增损古法裁成今体进退宪章耀文含质推方履度动必中庸英气絶伦妙节孤峙然此诸公皆借因循至于变化天然何独许钟而不言杜亦由杜在张前一百余年神踪罕见纵有佳者难乎其议故世之评者言钟张夫钟张心悟手从动无虚发不复修饰有若生成二王心手或违因斯精巧发叶敷华多所防缀是知钟张得之于未萌之先二王见之于已然之后然庾公之评半有焉故韦文休云二王自可未能足之书也或此为累然草隶之间已为三古伯度为上古钟张为中古羲献为下古王僧防云谢安殊自矜重而轻子敬之书尝谓子敬书嵇中散诗子敬或作佳书与之谓必珍録乃题后荅之亦以为恨或云安问子敬君书何如家君荅云固当不同安云外论殊不尔又云人那得知此乃短谢公也羊欣云张字形不及古自然不如小王虞龢云古质而今妍数之常爱妍而薄质人之情钟张方之二王可谓古矣岂得无妍质之殊父子之间又为今古子敬穷其妍妙固其宜也并以小王居胜达人通论不其然乎羊欣云右军古今莫二虞龢云献之始学父书正体乃不相似至于笔絶章草殊相拟类笔迹流泽婉转妍媚乃欲过之王僧防云献之骨势不及父媚越过之萧子良云崔张以来归美于逸少仆不见前古人之迹计亦无过之孙过庭云元常专工于隶书伯英犹精于草体彼之二美而羲献兼之并有得也夫椎轮为大辂之始以椎轮之朴不如大辂之华盖以拙胜工岂以文胜质若谓文胜质诸子不逮周孔复何疑哉或以法可传则轮扁不能授之于子是知一致而百虑异轨而同涂钟张虽草创称能二王乃差池称妙若以居先则胜钟张亦有所师固不可文质先后而求之盖以一贯之求其合天下之达道也虽则齐圣跻神妙各有最若真书古雅道合神眀则元常第一若真行妍美粉黛无施则逸少第一若章草古逸极致髙深则伯度第一若章则劲骨天纵草则变化无方则伯英第一其间僃精诸体唯独右军次至大令然子敬可谓武尽美矣未尽善也逸少可谓韶尽美矣又尽善也然此五贤各能尽心而跻于圣或有侮之亦犹日月之蚀无损于眀白云在天瞻望悠邈固同为终古独絶百世之模楷高歩于人伦之表栖迟于墨妙之门不可以规矩其形律吕其度鹏龙跃絶迹霄汉所谓得珠于赤水矣其或继书者虽百世可知然史籀李斯即字书累叶之祖其所制作并神妙至极盖无等夷八分书则伯喈制胜出世独立谁敢比肩至如崔及小张韦卫皇索等虽则同品不居其最并不备载较量然各峻彼云峰增其海派使后世资瞻仰而露润焉赵壹有非草之论仍笑重张芝书为秘寳者嗟夫道不同不相为谋夫艺之在巳如木之加实草之增叶绘以众色为章食以五味而美亦犹八卦成列八音克谐聋瞽之人不知其谓若知其故耳想心识自该通审其不知则聋瞽者耳庾尚书以臧否相推而列九品升阮研与卫瓘索靖韦诞皇象钟会同居第三等此若棠杜之树植橘柚之林又抑薄绍之与齐髙帝等三十人同为第七等亦犹屈盐梅之量处掾属之伍李大夫以程邈居第一品且书所载程剏为隶法其于工拙蔑尔无闻遗迹又无何以知其品第又云梁氏石书雅劲于韦蔡以梁比蔡岂不悬絶又张昶伯英之弟妙于草隶八分混兄之书故谓之亚圣卫恒兼精体势时人云得伯英之骨并居第四仍与汉王同流又黜桓谢安萧子云释智永陆柬之等与王知敬同居第五等若此数子岂与埒能耆好不同又加之以言况可尽之于刚柔消息贵乎适宜形象无常不可典要固难评也萧子云言欲作二王论草隶法言不尽意遂不能成又云顷得书意转深防画之间所言不得尽其妙者事事皆然诚哉是言也艺成而下徳成而上然书之为用施于竹帛千载不朽亦犹愈没没而无闻哉万事无情胜寄在我茍视迹而合趣或染翰而得人虽身沈而名飞冀托之以神契每见片善何庆如之懐瓘恨不果游目天府备观名迹徒勤劳乎其所未闻祈求乎其所未见今録所闻见麤如前列学慙于博识不迨能缮竒纉异多所未尽且如抱絶俗之才孤秀之质不容于世或复何恨故孔子曰博学深谋而不遇者众矣何独丘哉然识贵行藏行忌眀洁至人晦迹其可尽知开元甲子歳广陵卧疾始焉草创其触类生变万物为象庻乎周易之体也其一字褎贬微言劝戒窃乎春秋之意也其不虚美不隠恶近乎马迁之书也冀其众美以成一家之言虽知不知在人然独善之与兼济取舍其为孰多童有求思盈半矣且二王既没书或在兹语曰能言之者未必能行能行之者未必能言何必备能而后为评歳洎丁卯荐笔削焉【法书要録】












　　御定佩文斋书画谱卷八
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第九巻
　　论书九【书品中】
　　唐张懐瓘书议
　　唐张懐瓘书估
　　唐蔡希综法书论
　　唐陆羽评徐顔二家书
　　唐窦臮述书赋
　　唐窦蒙注述书赋语例字格






　　钦定四库全书
　　御定佩文斋书画谱巻九
　　论书九【书品中】
　　唐张懐瓘书议
　　昔仲尼修书始自尧舜尧舜王天下焕乎有文章文章发挥书道尚矣夏殷之世能者挺生秦汉之间诸体间出猷冥运妙用天资追虚捕微神不容其潜匿而通微应变言象不测其存亡竒寳盈乎东山明珠溢乎南海其道有贵而称圣其迹有秘而莫传理不可尽之于词妙不可穷之于笔非夫通达微何可至于此乎乃不朽之盛事故叙而论之夫草木各务生气不自埋没况禽兽乎况人伦乎猛兽鸷鸟神采各异书道法此其古文籀时罕行用者皆阙而不议议者真正藁草之间或麟凤一毛龙片甲亦无所不録其有名迹俱显者一十九人列之于后
　　崔瑗　　张芝　　张昶　　钟繇　　钟防
　　韦诞　　皇象　　嵇康　　衞瓘　　衞夫人索靖　　谢安　　王导　　王敦　　王廙王洽　　王珉　　王羲之　王献之
　　右千百年间得其妙者不越此十数人各能声飞万里荣耀百代虽逸少笔迹遒润独擅一家之美天质自然风神盖代且其道微而味薄固常人莫之能学其理隐而意深固天下寡于知音昔爲评者数家既无文词则何以立説何爲取象其势髣髴其形似知其门而未知其奥是以言论不能辨明夫于其道不通出其言不断加之词寡典要理乏研精不述贤哲之殊能况有丘明之新意悠悠之説不足动人夫翰墨及文章至妙者皆有深意以见其志览之即令了然若与面会则有智昏菽麦混白黒于胷襟若心悟精微圗古今于掌握妙之意出于物类之表幽深之理伏于杳冥之间岂常情之所能言世智之所能测非有独闻之聼独见之明不可议无声之音无形之相夫诵圣人之语不如亲闻其言评先贤之书必不能尽其深意有千年明镜可以照之不疲琉璃屏风可以洞彻无碍今虽録其品格岂独称其才能皆先其天性后其习学纵异形竒体辄以情理一贯终不出于洪荒之外必不离乎工拙之间然智则无涯法固不定且以风神骨气者居上妍美功用者居下
　　真书　　逸少第一　　元常第二　　世将第三子敬第四　　士季第五　　文舒第六茂第七
　　行书　　逸少第一　　子敬第二　　元常第三伯英第四　　伯玉第五　　季琰第六敬和第七　　茂第八　　安石第九
　　章草　　子玉第一　　伯英第二　　幼安第三伯玉第四　　逸少第五　　士季第六子敬第七　　休明第八
　　草书伯英创立规范得物象之形均造化之理然其法太古质不剖断以此爲少也有椎轮草意之妙后学得渔猎其中宜爲第一
　　草书　　伯英第一　　叔夜第二　　子敬第三处冲第四　　世将第五　　仲将第六士季第七　　逸少第八
