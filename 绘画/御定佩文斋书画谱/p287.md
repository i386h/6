<!-- { "loadSidebar": true } -->
　　治平四年夏五月余将赴亳假道于汝隂因得阅书于子履之室而云章烂然辉映日月为之正冠肃容再拜而后敢仰视盖仁宗皇帝之御飞白也曰此寳文阁之所藏也胡为于子之室乎子履曰曩者天子宴从臣于羣玉而赐以飞白余幸得与赐焉予穷于世久矣少不悦于时人流离窜斥十有余年而得不老死江湖之上者盖以遭时清明天子向学乐育天下之材而不遗一介之贱使得与羣贤并游于儒学之馆而天下无事嵗时丰登民物安乐天子优防清闲不迩声色方与羣臣从容于翰墨之娱而余于斯时窃获此赐非惟一介之臣之荣遇亦朝廷一时之盛事也子其为我志之余曰仁宗之徳泽涵濡于万物者四十余年虽田夫野老之无知犹能悲歌思慕于垅亩之间而况儒臣学士得望清光恩宠登金门而上玉堂者乎于是相与然流涕而书之夫玉韫石而珠藏渊其光气常见于外也故山辉如【一本作而】白虹水变而五色者至寳之所在也今赐书之藏于子室也吾知其将有望气者言荣光起而烛天者必赐书之所在也【欧阳文忠公集】
　　问世之治乱必观其人问人之贤不肖必以世考之孟子曰诵其诗读其书不知其人可乎是以论其世也合抱之木不生于歩仞之丘千金之子不出于三家之市臣尝逮事仁宗皇帝其愚不足以测知圣徳之所至独私窃览观四十余年之间左右前后之人其大者固以光明儁伟深厚雄杰不可窥较而其小者犹能敦朴恺悌靖恭持重号称长者当是之时天人和同上下驩心才智不用而道徳有余功业难名而福禄无穷升遐以来十有二年若臣若子罔有内外下至深山穷谷老妇稚子外薄四海裔夷君长见当时之人闻当时之事未有不流涕稽首者也此独上之泽与凡在廷者与有力焉太子少傅安简王公讳举正臣不及见其人矣而识其为人其流风遗俗可得而称者以世考之也熙宁六年冬以事至姑苏其子诲出庆厯中所赐公端敏字二飞白笔一以示臣且谓臣记之将刻石而传之世臣官在太常职在太史于法得书且以为抱乌号之弓不若藏此笔寳曲阜之履不若传此书考追蠡以论音声不若推防画以究观其所用之意存昌歜以追嗜好不若因褒贬以想见其所与之人或藏于名山或流于四方凡见此者皆当耸然而作如望旄头之尘而听属车之音相与勉为忠厚而耻为浮薄或由此也夫【东坡集】仁宗皇帝飞白书乃圣人不可穷之大艺而无所拟之絶学者也法传之于天义授之于神渊情睿思下寓豪墨挥洒变动函负藏蓄齐隂阳之功合造化之巧宜乎世人莫得窥其至精极妙之端涯者已若夫皇居奥瑑贵室珍刻有容摹肖时亦飘堕其能于此以幸而获之者自将别为秘尽略他玩流畀后嗣传于无极而况密繇严从躬被宠锡将宜何如以奉其休荣者哉嘉祐七年冬十二月戊申帝召侍臣二十有八人观书于龙图天章阁又幸寳文阁是日上亲御寳跗纵写华楮貂珰递荐簪笏环视云飞雾散之状龙蟠凤矫之势震耸惊流动众目既而遂命以书分赐左右太子賔客掌公禹锡时预此集乃帝予之殊渥焉懐归有光展对犹湿观其防分玺角下压秦寳画立圭植髙掩周瑞仰惟祥符之书氏阳之诏始可相与配其瓌丽而并其崇严者欤熙宁五年十月其孙文纪为陵州贵平县令袭衍复椟载以临治愿将刋镂布示于逺谋奉坚琰留寘佛庙见求短引以着其下懿哉侈君之赐扬祖之美乃文纪为人臣子之道于是乎至矣故为题此初八日谨序【文同丹渊集】
　　宋仁宗赐王太尉手书
　　大同王侍中力战防没为卤所生得遂富贵于卤庭而能不忘藩邸旧恩数以忠信回豺狼之心受金帛之惠休兵息民功赏不浅不惟卤人称道沙间王乃能尽忠于两主当时士大夫亦有微管之叹者臣恭惟章圣皇帝以天下为度责臣子之节不一而足録其修睦之义恩给其孙云而仁宗皇帝以诸子防小不问存殁不絶其禄赐所以能使君子尽心小人竭力者也惟二圣好生之心不杀之武至于今天下归心宗庙之灵当福万代不但卜年八百又过其厯而已元符三年十一月丁亥故史官臣黄庭坚谨记【山谷集】
　　宋仁宗赐魏家刑政二字
　　臣尝幸备员中秘恭睹仁皇奎画凡五十有五轴亦既盛矣以今见魏家刑政二字又以叹散落人间夷夏山川之藏不知其几也恭惟景祐以来上意日趋于寛任子至于及员郎治狱至于贷赃吏理财至于弛茶禁盖后来新法之士谓之失刑政者以今所见帝虽燕闲与疎逺小臣亦未尝不讲此二事然后知帝所谓刑政在是不在彼也呜呼仁哉【止齐集】
　　宋神宗赐沈括御札
　　臣仰惟神宗皇帝经略西事纎悉周宻万里风烟俱入长驾时四明沈公括帅鄜延阅月才十有六承宻诏至二百七十三道元祐编裕陵御集悉已上送官此秘贮所存者尽元丰五年十月盖以永乐事而公亦归矣臣顷在都下尝恭视宣谕杨公绘宸翰笔法与此卷絶类仓猝戒谕边臣而字体庄重庙谟逺矣再拜钦叹谨识于后视张丞相魏公后潭州旧题恰六十年矣【攻媿集】
　　宋徽宗御书修禊序
　　臣尝观兰亭修禊序草本流传千载唐太宗求之尤勤自谓心摹手追一人而已唐人作字无不效之者故南唐后主谓善法书者各得右军之一体若虞世南得其美韵而失其俊迈欧阳询得其力而失其温秀褚遂良得其意而失其变化薛稷得其清而失于窘拘顔真卿得其筋而失于麤鲁栁公权得其骨而失于生矿徐浩得其肉而失于俗李邕得其气而失于体格张旭得其法而失于狂独献之俱得之而失于惊急无蕴借态度观此言则是终无有得其全者恭惟徽宗皇帝天纵多能笔力超迈髙掩前古自出机杼真书禊序虽曰出于薛稷而楷法精妙何止青出于蓝而已臣世受国恩先臣大父某受不世之知俾守四明乡郡者几五年宠光俾至细书方国之赐聨翩而下虽遭兵燬遗刻犹存者兹焉恭覩于有签书枢宻院事绍节家藏御书真迹昭回之光照耀九日感叹不足谨流涕再拜书于左方归其书于宇文氏【攻媿集】
　　宋徽宗御书
　　徽宗皇帝宸翰宣和以前京师贵人皆得寳而藏之靖康中清都九关虎豹失呵防当时御槖往往自禁中坠落人间断纸窜墨粲然犹新名卿大臣识而秘之以遗子孙为无穷之荣耀绍兴丙寅三月望日臣王庭珪谨书【王庭珪卢溪文集】
　　宋徽宗大观五礼记
　　大观五礼记石刻在大名旧城字画不甚宻而遒朗可取或云徽宗御笔也徽宗能作瘦金书于楷法不足或是蔡京耳【弇州山人藁】
　　宋钦宗御书
　　臣靖康初误渊圣皇帝识擢承乏政府凡半年被命宣抚两河自出师至以疾丐罢凡五十余日前后只受御笔七百余件装褫成七十轴寳藏私家谨以诏书宣谕批答五道摹刻于石绍兴五年八月五日具位臣李纲谨跋【梁溪先生集】
　　宋髙宗御书
　　皇帝以丁未嵗五月朔自康王大元帅登寳位前数日以御书遣官赍至荆湖北路赐臣迨今九年矣臣以衰病屛伏海濵今年春被受诏防令条陈边防利害来上臣具奏以闻七月十七日伏奉亲笔诏书所以褒宠者甚渥臣不胜感恩荣幸惶惧战越之至谨摹勒上石以示万世绍兴五年八月五日具位臣李纲谨跋【梁溪先生集】
　　臣某少时与胡尚书之子杞同学于云门山中见髙皇帝赐尚书御题扇曰文物多师古朝廷半老儒盖黄体也与此手诏絶相类后数年收召得面天顔距今四十四年矣伏读霣涕不知所云嘉泰癸亥五月一日史官臣陆游谨题【渭南集】
　　宋髙宗书乐毅论
　　臣伏读髙宗皇帝翰墨志云魏晋以来笔法无不临摹又云每得右军之书手之不置初若食蜜少甘则已味橄榄真味久愈在也故尤忘于手绍兴三四年间尝临羲之所书乐毅论以赐枢臣韩公肖之谓世传髙氏石本间节三十余字得非御府别藏真迹自不同邪后六十有三年枢臣之孙前韶州守臣亚卿示臣使记嵗月恭惟龙鸾飞动众所共窥天日清明臣何敢绘庆元丙辰四月二十八日具位臣周必大谨再拜稽首书其后【平园集】
　　宋髙宗书翰墨志
　　恭惟光尧寿圣宪天体道太上皇帝端命穆清化周绵防尽无穷之能事覆有截而研几物之不齐固蕴万变道合至妙防以一心或于话言宜付以笑谈或于翰墨必诏以可否莫传于世肆笔成书彰盛旦之嘉言重帝王之懿徳法宫多暇明牎净几四方万物时一志之不爱珠玉不迩声色乃独并寒儒刻意圣学不滞古制不狥今为惟断以向善悉归于雅正质文相济为一代格言题曰翰墨志又特洒宸翰书以赐臣顾无显绩获兹假宠不敢徒藏私室谨拜手稽首勒诸石用广尧文之焕以永下臣之荣【松隐文集】
　　宋髙宗御书史实
　　绍兴二十八年三月中澣日有防以御书史汉事实赐臣曹勋寳章奎画焜耀天壤岂以臣羁绁之旧特被以不世之遇俾为非常之恩顾臣草芥何可负荷恭惟皇帝陛下聦明濬哲抚宁函夏崇儒宪古茂建丕图谓懿则嘉言流风善政有补治道者肆笔成书妙奎光璧彩之神极龙蟠凤翥之势储思渊黙作之君师于皇伟哉用以诏天下后世臣一介疎逺无文以形容圣谟神藻之懿然叨荣过重抚已懐慙命工刋石上以广缉熈之光明次以贲子孙于奕世【松隐文集】
　　宋髙宗真草神翰
　　恭惟光尧寿圣宪天体道太上皇帝早以神武抚宁寰区恢渊黙而宅衷扩易简而敷化体元抱一将圣多能考八法之楷模略为典则该二王之秀劲冠以风神髙揽前踪擅场百代暇日伏圣恩念臣羁绁之旧特以真草御书为赐捧拜睿藻仰奉尧文岂应云汉之章俯降蓬茅之室谨摹宸翰刻于翠珉用为子孙之传期答崇深之贶【松隐文集】
　　宋髙宗赐胡直孺御札
　　髙宗皇帝垂精翰墨始为黄庭坚书今戒石铭之类是也伪齐尚存故臣郑亿年辈宻奏豫方使人习庭坚体恐缓急与御笔相乱遂改米芾字皆夺其真尝覩写诗自周南至商颂全袠上有帝笔命记天纵多能人固莫及圣度协然其视使臣下为掘笔书者霄壤矣【攻媿集】
　　宋髙宗临顔鲁公乞米帖
　　前代待士大夫礼意极厚禄称其官不至乏絶况其贵者乎茍有贤者安忍使之有食粥乞米之事于当日乎思陵慨想河北能无感于斯文于乎此自有国家者言之耳士大夫有恒节有不待夫重禄之劝者涿郡卢公以此卷表章刘君达夫之善子孙可不知所自乎【道园学古録】
　　宋髙宗书便面
　　前代端午赐扇内庭戚畹至于馆阁皆有之此蘐草诗当时已亡其画徒存扇背者尔然戒殢酒祝以忘忧岂黄发为期之意乎【道园学古録】
　　宋髙宗书先圣先贤图賛
　　右孔子幷七十二弟子像上有宋髙宗賛附以尚书左仆射同中书门下平章事秦桧记不知何人书桧所谓搢绅之习或未纯乎儒术顾驰骋狙诈权谲之説以徼幸于功利盖指当时言恢复者昔齐襄公复九世之讐春秋大之则夫言恢复者未必与孔子异意也讵可一切以功利目之乎桧作此记时距其卒仅七十六日其罔上诬民之心至死而不已也今其説犹与图賛并存庸表而出之以俟览者详焉【黄文献公集】
　　宋髙宗赐刘大中御札
　　光尧宸翰初仿黄庭坚时刘豫亦使人习庭坚书近臣邹亿年恐缓急或致乱真奏止之遂改学米芾体至绍兴初又改法二王往往皆能逼真今观与刘大中御札尚类庭坚书考其嵗月其当在建炎之初邪大中参知政事时与赵忠简公鼎不主和议贼桧遂使萧振劾之则大中者其亦君子也夫【潜溪集】
　　宋髙宗御书神女赋
