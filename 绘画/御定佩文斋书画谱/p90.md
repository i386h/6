<!-- { "loadSidebar": true } -->
　　雕虫篆【墨薮作虫书】鲁秋胡妻所作秋胡随牒逺仕荏冉三年桑时闲翫集为此书亦云战笔书其体遒律垂画纎长旋绕屈曲有若虫形【僧梦英十八体书】
　　秦
　　李斯
　　李斯【学古余録云字通古】楚上蔡人也从荀卿学成西入秦始皇并天下以斯为丞相【史记列传】
　　尚方大篆字皆古体莫测其文斯遂删其繁冗取其合宜参为小篆后刻诸名山碑篆玉玺铜人等斯之下笔赵髙以下咸见伏焉斯书圣功纪石云吾后九百四十年间当有一人代吾迹焉【防恬笔经】
　　仓颉篇上七章【考工记注仓颉篇有鞄疏云仓颉有七章李斯所作鞄是其一篇江式云造仓颉九章】秦丞相李斯作【汉书艺文志】
　　秦始皇登于峄山之上命丞相李斯以大篆勒铭山岭名曰昼门【郦道元水经注】
　　细篆书李斯摹写始皇碑序皆用此体亦曰缪篆仙人篆古之所有李斯善辨古文改为篆形【墨薮】
　　秦玺李斯鱼虫篆【玉海】
　　始皇并六国斯乃奏罢不合秦文者于是天下行之画如鐡石字若飞动作楷隶之祖为不易之法其铭题钟鼎及作符印至今用焉【书断】
　　程邈
　　程邈字元岑下邽【一作下杜】人始为衙县狱吏得辠始皇幽系云阳狱中覃思十年益大小篆方贠而为隶书三千字奏之始皇善之用为御史用其字以为隶人佐书故曰隶书【书断】
　　尚方大篆程邈所述后人饰之以为法焉【墨薮】
　　篆书始皇使程邈所作也隶书亦程邈所献【汉书艺文志注】
　　胡母敬
　　胡母敬本栎阳狱吏为太史令博识古今文字与程邈李斯省改大篆【书断】
　　史籀篇博学七章者太史令胡母敬所作也【汉书艺文志】
　　赵髙
　　赵髙始皇时为中车府令兼行符玺令事二世以为郎中令后拜为中丞相【史记李斯列传】
　　史籀篇爰歴六章车府令赵髙所作也【汉书艺文志】髙善史书敎始皇少子胡亥书【书断】
　　刻符书鸟头云脚李斯赵髙并善之用题印玺【墨薮】
　　王次仲
　　王次仲上谷人少有异志年及弱冠变仓颉旧文为今隶书秦始皇时官务繁多以次仲文简便于事要竒而召之三征而辄不至始皇怒其不恭令槛车送之于道上化为大鸟出在车外翻然而去落二翮于斯山故其峰峦有大翮小翮之名矣【水经注　张懐瓘曰王愔云次仲建初中以隶草作楷法萧子良云灵帝时王次仲饰隶为八分二家俱言后汉而两帝不同或云后汉亦有王次仲为上谷太守非上谷人陶宗仪曰次仲与程邈同时増广隶书为八分或云东汉末人又云有二王次仲皆非也】
　　王次仲以楷字法局促遂引而伸之为八字之分故号八分【金壶记】
　　汉
　　萧何
　　萧何沛人也汉五年封鄼侯后拜为相国諡文终侯【汉书本传】
　　萧何深善笔理尝与张子房陈隠等论用笔之道何为前殿覃思三月以题其额观者如流水何便用秃笔【金壶记云萧何用退笔书裳尤工何善篆籀时人谓之萧籀】常自为之【羊欣笔阵图】汉兴萧何草律着法曰太史试学童能讽九千字以上乃得为史又以六体试之课最者以为尚书御史史书令史吏民上书字或不正辄举劾【汉书艺文志】
　　卢绾
　　卢绾丰人也与髙祖同里绾亲与髙祖太上皇相爱髙祖绾壮学书又相爱也封为长安侯立为燕王【汉书本传】
　　叔孙通
　　叔孙通薛人也秦时博士髙帝九年为太子太傅孝惠即位徙奉常【汉书本传】
　　仓颉墓碑文周时莫识李斯识八字至汉叔孙通识十二字【述异记】
　　滕公驾至东都门马鸣局不肯前以足跑地滕公掘地入三尺得石郭有铭焉乃以水洗其文文字皆古异左右莫能知以问叔孙通通曰科斗书也以今文写之【葛洪西京杂记】
　　司马相如
　　司马相如字长卿蜀郡成都人也好读书学击劔名犬子慕蔺相如之为人也更名相如上读子虚赋而善之令尚书给笔札奏上林赋天子以为郎后拜孝文园令【汉书本传】
　　司马相如作凡将篇【汉书艺文志】
　　气时书汉文帝令蜀郡司马长卿采日辰禽屈伸之体升伏之势象四时为书【墨薮】
　　董谒
　　董谒字仲武都郁邑人也家去京师三百里或乗牛驴或蹑履不日而至常息人家于座以笔题掌还家以竹箨冩之书竟则舐掌中世谓之董仲掌録谒常游山泽负挟图书患其繁重家贫拾树叶以代书简易卷懐也【郭宪洞冥记】
　　董仲舒
　　董仲舒广川人也为江都相中废为中大夫辽东髙庙长陵髙园殿灾仲舒推说其意草藁未上主父偃窃其书奏焉【汉书本传】
　　藁书行草之文也董仲舒欲言灾异主父偃窃而奏之【墨薮】
　　孔安国
　　孔安国【鲁人】孔氏有古文尚书安国以今文字读之因以起其家为谏大夫【汉书本传】
　　孔子旧宅壁中所藏古文皆科斗文字时人无能知者定其可知者为隶古定【陆游老学庵笔记云隶为隶书古为科斗前一简作科斗后一简作隶书释之】更以竹简写之【孔安国尚书序】
　　李陵
　　李陵字少卿广孙陇西成纪人也拜为骑都尉至浚稽山与单于战兵败遂降【汉书本传】
　　马騣山望乡岭【杨慎法帖神品目云在哈宻】岭上石龛有李陵题字【宋史髙昌国传】
　　刘耽
　　刘耽书吕梁碑字为小篆耽于传无闻据碑言皇帝登封之嵗盖秦汉间人也【罗泌路史　按秦皇汉武皆登封今附武帝之末】
　　张安世
　　张安世字子孺少以父任为郎用善书给事尚书宣帝立拜为大司马车骑将军领尚书事更为卫将军諡敬侯【汉书本传】
　　张彭祖
　　张彭祖安世子也安世兄贺无子子安世小男彭祖彭祖少与上同席研书上追思贺恩封彭祖为阳都侯【汉书张安世传】
　　汉张彭祖行草品上之下【韦续九品书人论】
　　路温舒
　　路温舒字长君钜鹿东里人也父为里监门使温舒牧羊温舒取泽中蒲截以为牒编用写书稍习善又受春秋通大义至临淮太守【汉书本传】
　　严延年
　　严延年字次卿东海下邳人也为河南太守为人短小精悍敏防于事尤巧为狱文善史书奏成手中奄忽如神【汉书酷吏传】
　　史游
　　史游汉元帝时黄门令作急就章解散隶体麤书之【王愔文字志】
　　存字之梗槩损隶之规矩纵任奔逸赴俗急就因草创之义谓之草书后世谓之章草【书断】
　　李长
　　李长成帝时将作大匠作元尚篇仓颉中正字也【汉书艺文志】
　　张敞
　　张敞字子髙本河东平阳人也祖父徙茂陵守京兆尹复拜冀州刺史太原太守【汉书本传】
　　仓颉多古字俗师失其读宣帝时征齐人能正读者张敞从受之【汉书艺文志】
　　美阳得鼎献之有司议以为宜荐见宗庙如元鼎时故事张敞好古文字按鼎铭勒而上议云此鼎细小又有欵识不宜荐见宗庙【汉书郊祀志】
　　张敞善书见王愔文字志【法书要录】
　　杜邺
　　杜邺字子夏本魏郡繁阳人也武帝时徙茂陵官为凉州刺史【汉书本传】
　　邺工古文【书断】
　　王尊
　　王尊字子赣涿郡髙阳人也少孤归诸父使牧羊泽中尊窃学问能史书守京兆尹三嵗免复迁东郡太守秩中二千石卒官【汉书本传】
　　刘向
　　刘向字子政本名更生年十二以父徳任为辇郎既冠以行修饬擢为谏大夫元帝初为散骑宗正给事中成帝即位更名向为中郎使领防三辅都水迁光禄大夫【汉书本传】
　　刘子政校中秘书自史籀以下凡十家序为小学次于六艺之末【洪迈容斋随笔】
　　刘向博极羣书尤工字画【陶宗仪书史防要】
　　谷永
　　谷永字子云长安人也博学经书数上疏言得失至大司农【汉书本传】
　　楼防与谷永俱为五侯上客长安号曰谷子云笔札楼君卿唇舌【汉书游侠传】
　　孔光
　　孔光字子夏孔子十四世孙也为御史大夫丞相各再壹为大司徒太傅太师歴三世前后十七年封博山侯諡简烈侯【汉书本传】
　　孔光经行着修书法古雅【书史防要】
　　爰礼
　　爰礼沛人孝平时征礼等百余人令说文字未央廷中以礼为小学元士【许慎说文序】
　　爰礼善书见王愔文字志【张彦逺法书要录】
　　秦近
　　秦近讲学大夫通仓颉读能言之【许慎说文序】
　　扬雄
　　扬雄字子云蜀郡成都人也年四十余游京师奏赋除为郎给事黄门三世不徙官莽世转为大夫作竒字嗜酒好事者载酒肴从游学【汉书本传】
　　元始中征天下通小学者以百数各令记字于庭中扬雄取其有用者以作训纂篇顺续仓颉又易仓颉中重复之字凡八十九章【汉书艺文志】
　　雄为郎诏令尚书赐笔墨钱六万观书石渠天下上计孝廉及内郡卫率防者雄常把三寸弱翰赍油素四尺以问其异语归即以鉊摘次之于椠【杨子云集】
　　刘棻
　　刘棻国师公歆子也王莽时侍中封隆威侯【汉书王莽传】
　　棻尝从雄学作竒字【汉书扬雄传】
　　甄丰
　　甄丰元始中封广阳侯为少傅授四辅职【汉书王莽传】亡新居摄使大司空甄丰等挍文书之部自以为应制作颇改定古文时有六书一曰古文二曰竒字三曰篆书四曰佐书五曰缪篆六曰鸟虫【许慎说文序】
　　陈遵
　　陈遵字孟公杜陵人也有功封嘉威侯遵嗜酒略涉传记赡于文辞性善书与人尺牍主皆藏去以为荣王莽素竒遵材起为河南太守既至官召善书吏十人于前治私书遵冯几口占书吏且省官事书数百封亲疎各有意河南大惊复为九江及河内都尉【汉书本传】芝英篆陈遵所作在汉中叶武帝临朝爰有灵芝三本植于殿前既歌芝房之曲又述芝英之书陈氏即芝英之祖【梦英十八体书】
　　冯嫽
　　楚主侍者冯嫽能史书习事尝持汉节为公主使行赏于城郭诸国敬信之号曰冯夫人【汉书西域传】
　　后汉
　　杜林
　　杜林字伯山扶风茂陵人也【邺子】少好学深沉家既多书又外氏张竦父子喜文采林从竦受学时称通儒建武六年征拜侍御史林前于西州得漆书古文尚书一卷尝寳爱之虽遭艰困握持不离身代朱浮为大司空称为任职相【后汉书本传】
　　仓颉多古字俗师失其读杜林为作训故【汉书艺文志】林尤工古文过于邺也【书断】
　　衞宏
　　卫宏字敬仲【张懐瓘书断作卫宻字次仲】东海人也少与河南郑兴俱好古学作毛诗传从大司空杜林更受古文尚书为作训防由是古学大兴光武以为议郎【后汉书本传】卫宏诏定古文字书一卷【唐书艺文志】
　　曹喜
　　曹喜字仲则扶风平陵人章帝建初中为秘书郎篆隶之工收名天下【书断】
　　喜见李斯笔势悲叹不已作笔论一卷【王羲之笔势传】扶风曹喜少异于斯而亦称善【卫恒四体书势】
　　喜善悬针法后世行之以此书题五经篇目【唐度十体书】
　　垂露篆喜之所作以书章表奏事谓其防缀如轻露【梦英十八体书】
　　喜小篆法垂枝浓直若薤叶【金壶记】
　　杜度
　　杜度【萧子良云本名操为魏武帝讳改为度】字伯度京兆杜陵人御史大夫延年曽孙章帝时为齐相善章草【书断】
