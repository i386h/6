<!-- { "loadSidebar": true } -->
　　凡草书分波磔者名章草非此者但谓之草犹古隶之生今正书故章草当在草书先然本无章名因汉建初中杜操伯度善此书帝称之故后世目焉今便以为章帝书误矣【东观余论】
　　宋黄伯思论院体
　　书苑云唐文皇制圣敎序时都城诸释诿福寺懐仁集右军行书勒石累年方就逸少剧迹咸萃其中今观碑中字与右军遗帖所有者纤微克肖书苑之说信然近世翰林侍书辈多学此碑学弗能至了无髙韵因自目其书为院体由唐吴通微昆弟已有斯目故今士大夫玩此者少然学弗至者自俗耳碑中字未尝俗也【东观余论】
　　宋陈瓘论六书
　　专取会意者不可以了六书离析偏旁不可以见全字求古人之心而觅糟粕固已疎矣又取一全体凿为多字情生之説可悦可玩而不足以消人之意譬犹入海算沙无有畔岸运筹役志迷不知改岂待达如轮扁然后能笑其误哉【张有复古编序】
　　宋朱长文论书学体势
　　古之书者志于义理而体势存焉周官敎国子以六书者惟其通于书之义理也是故措笔而知意见文而察本可以劝善可以惩恶可以明事可以辨形岂特防画摸刻而已哉自秦灭古制书学乃缺删繁去朴以趣便易然犹防趣略存至行草兴而义理防矣钟张羲献之徒以奇笔唱士林天下独知有体势岂知有源本惟顔鲁公作字得其正为多虽与说文未尽合盖不欲大异时俗耳【墨池编】
　　宋郑昻论文字八变
　　郑昻论文字之八变一曰古文二曰大篆三曰小四曰隶书五曰八分六曰行书七曰飞白八曰草书其余诸体以类相从为得之【玉海】
　　宋范度五体书
　　任玠序范度五体书云五体曰曰八分曰真曰行曰草其体虽五其流惟三篆则统乎科斗玉筯垂露薤叶大小之属也隶则统乎羲献钟庾欧虞顔栁真草之辈也八分则酌乎隶之间【玉海】
　　宋徽宗痩金书
　　宋徽宗痩金书笔势劲逸类薛稷【周之士游鹤堂墨薮】
　　宋宣和书谱叙论
　　书
　　小出于大之法改省其笔画而为之其为小篆之祖实自李斯始然以秦穆公时诅楚文考之则字形直是小篆疑小篆已见于往古而人未之宗师独李斯擅有其名当时字画惟古文与大耳岂李斯别为小以异之邪
　　隶书
　　秦并六国一天下欲愚黔首自我作古往往非昔而是今故以李斯变大篆以程邈作隶文然而或足以垂法而利民宜后世有取焉然斯道髙古非世俗通行之书以故阙然不讲久矣唐开元年时主恹然知隶字不传无以矜式后学乃诏作字统四十卷专明隶书于是间得人以应其求如韩择木之徒是矣然则学之兴废系其时哉
　　正书
　　字法之变至隶极矣然犹古焉至楷法则无古矣在汉建初有王次仲者始以隶字作楷法所谓楷法者今之正书是也人既便之世遂行焉于是西汉之末隶字石刻间杂为正书降及三国钟繇者乃有贺尅捷表备尽法度为正书之祖东晋聿兴风流文物度越前世如王羲之作乐毅论黄庭经一出于世遂为今昔不赀之寳后日虽有作者讵能过之
　　行书
　　自隶法埽地而真几于拘草几于放介乎两间者行书有焉西汉之末有颍川刘徳升者实为此体徳升而下复有钟繇胡昭者同出于徳升之门然昭用笔肥重不若繇之劲痩故昭卒于无闻而繇独得以行书显当时谓繇善押书此也
　　草书
　　草之所自议者纷如或以为草藁之草或以为草行之草或以为赴急之书或以为草昧之作然则谓之草则非正也孔子所谓为命裨谌草创之是也
　　八分书
　　为八分之说者多矣一曰东汉上谷王次仲以隶字改为楷法又以楷法变八分此蔡希综之说也一曰去隶字八分取二分去小篆二分取八分故谓之八分此蔡琰述父中郎邕语也然而自汉以来至于唐千百载间金石遗文之所载特存篆隶行草所谓八分者何有至唐则八分书始盛其典刑盖类隶而变方广作波势不古不严岂在唐始有之邪今所存者又皆唐字盖古之名称与今或异今所谓正书则古所谓隶书今所谓隶书则古所谓八分至唐则犹有隶书中别为八分以名之然则唐之所谓八分者非古之所谓八分也【宣和书谱】
　　宋绍兴五体书　六体书　七体书
　　宋绍兴十七年翰林院选试书学生以五体书【王虞钟真小字批荅】书学祗以六体书【勾勒书】艺学试七体书【玉筯】待诏以七体书【玉海】
　　宋朱熹论仓颉书
　　仓颉作字亦非自撰出亦自理如此如心性等字未有时如何撰得只是有此理自流出【朱子语类】
　　宋张栻论草书
　　草书不必近代有之必自笔劄已来便有之但写得不谨便成草书其传已久只是法备于右军附以已书为说既有草书则经中之字传写失其真者多矣以此诗书之中字尽有不可通者【南轩文集】
　　宋洪适论汉唐隶书
　　今之言汉字者则谓之隶言唐字者则谓之分殆不知在秦汉时分隶已兼有之唐张懐瓘云张昶八分碑在华隂今华山所存汉碑凡四华亭一碑乃昶分书也【隶释】
　　宋洪适论西京隶书
　　隶法虽自秦始盖取其简易施之徒隶以便文书之用未有防画俯仰之势终西京之世学士大夫不留意此书故彞鼎所识碑碣所刻皆不复用之【隶释】
　　宋洪迈论隶书
　　自篆捷于汉而为隶隶变于魏八分于晋宋隋唐之间以分视隶犹康瓠之与周鼎也而唐人笃好之汉法益亡【张琏汉隶分韵】
　　宋王应麟论隶书
　　自唐以前皆谓楷字为隶至欧阳集古録误以八分为隶书自是凡汉石刻皆目为汉隶东魏大觉寺碑题曰隶书盖今楷字也【玉海】
　　宋张表臣论虫鸟书
　　晋黄门郎衞巨山兼善虫书或云虫书即虫鸟之书予疑鸟书自谓雀乌之祥专作禽鸟之象当别有虫篆如孙膑斩厐涓于古木之下作虫书以揭之今人传写虫蛾之状殆其遗法邪【珊瑚钩诗话】
　　宋章俊卿论字书
　　龙文萌蘖于伏羲穗书啓轫于炎帝字防绎于陶唐钟鼎发挥于夏后倒薤濬源于务光虎书发迹于史佚此则字之始造者也李斯形篆换髙辛仙书之骨程邈古隶夺史籀大篆之胎汉武英芝析六国芝英之衞恒散隶蔓蔡邕飞白之根此则字书之变易者也题延陵则为大题建章宫则为复篆写始皇碑则为细书题秦印玺则为剖符书汉家诏版则为偃波题后汉经目则为垂鍼此则字书之可验者也【山堂羣书考索】
　　宋髙似孙论楷书
　　晋中经簿曰有缃素书白缣楷书黄纸楷书白绢行书二尺竹牒楷书白练绢楷书广内置楷书吏自晋始唐宗始以隶楷书易古文尚书今儒不识古文自唐开元始宋景文公尝言苏颋撰朝觐坛颂曰有乩虞氏馆阁校雠官于乩字之右防曰疑不知有杨备者得古文尚书释文知乩字为古稽字此开元以隶楷书易古文之失也【纬略】
　　宋髙似孙论花书
　　齐髙帝使江夏郡王学鳯尾一学便工帝以玉骐驎赐之盖诸侯笺奏皆批曰诺诺字有尾若鳯焉盖花书也【纬略】
　　辽契丹字
　　辽太祖神册五年始制契丹大字天赞三年诏礲辟遏可汗故碑以契丹突厥汉字纪其功【辽史太祖纪】阿保机服诸小国多用汉人汉人敎以隶书之半増损之作文字数千以代刻木之约【叶隆礼契丹志】
　　金女直字
　　金章宗明昌五年以叶鲁谷神始制女直字诏依仓颉立庙例祠于上京【金史章宗纪】
　　金承辽后凡事欲轶辽世故进士科目兼采唐宋之法而増损之以防论进士取其国人而用女直文字以为程文斯盖就其所长以收其用又欲行其国字使人通习而不废耳【金史选举志】
　　自太祖举兵常在行阵间金人初无文字国势日张与邻国交好廼用契丹字太祖命完顔希尹撰本国字希尹乃依仿汉人楷字因契丹字合本国语制女直字太祖大恱命颁行之其后熙宗亦制女直字与希尹所制字俱行希尹所撰谓之女直大字熙宗所撰谓之女直小字【陶宗仪书史防要】
　　元畏吾字　古字
　　元初施用文字用汉楷及畏吾字世祖中统元年命国师八思巴制古新字字仅千余其母凡四十有一其相关纽而成字者则有语韵之法而大要则以谐声为宗也凡有玺书颁降者并用新字仍各以其国字副之至元十二年分置翰林院专掌古文字以翰林学士承防撒的迷厎里主之十五年诏虎符旧用畏吾字今易以国字二十一年勅中书省奏目及文册皆不许用畏吾字其宣命劄付并用古书文宗至顺三年命奎章阁学士院以国字译贞观政要锓板模印以赐百官【元史】
　　至元六年二月诏书朕惟字以书言言以纪事此古今之通制我国家肇基朔方俗尚简古未遑制作凡施用文字因所模楷及衞兀字以达本朝之言考诸辽金以及遐方诸国例各有字今文治寖兴而字书方阙其于一代制度实为未备故特命国师八思巴创为古新字译写一切文字期于顺言达事而已自今已往凡有玺书颁降并用古新字仍以国字副之所有公式文书咸遵其旧【元典章】
　　古字法皆梵天迦卢之变也故与佛真言相类重阳万夀宫元碑皆以蒙古字书其署年月处用双钩书如今世传飞白字【赵崡石墨镌华】
　　元赵孟頫论书体
　　书契以来逺矣中古以六艺为敎次五曰书书有六义书由文兴文以义起学者世习之四海之内罔不同也秦灭典籍废先王之敎李斯变古篆程邈剏隶书隶之为言徒隶之谓也言贱者所用也汉承秦弊舍繁趣简四百年间六义存者无几汉之末年蔡邕以隶古定五经洛阳辟雍以为复古观者车日数百两后隶法又变而真行章草之说兴言楷法则王次仲师宜官梁鹄邯郸淳毛宏行书则刘徳升钟氏胡氏草则崔瑗崔寔张芝张文舒姜孟颖梁孔达田彦和韦仲将张超之徒咸精其能至晋而大盛渡江后右将军王羲之总百家之功极众体之妙传子献之超轶特甚故歴代称善书者必以王氏父子为称首虽有善者蔑以加矣当是时江左号礼乐衣冠之国而北朝尚用武其遗风流俗接于耳目故江左人士以书名者传记相望歴隋而唐文皇尚之终唐之世善书者辈出其大者各自名家逸其名者不可胜数亦可谓盛矣【松雪斋集】
　　元吴澄论篆隶
