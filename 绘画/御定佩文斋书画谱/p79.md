<!-- { "loadSidebar": true } -->
　　展子防画山水大抵唐李将军父子多宗之画人物神彩如生意度具足可为唐画之祖
　　唐画【五代附】
　　阎立本为唐画第一
　　吴道子笔法超絶为百代画圣
　　王右丞维胷次潇洒意文所至落笔便与庸史不同周昉人物士女有富贵气
　　李思训着色山水用金碧辉暎自为一家法其子昭道变父之势妙又过之
　　曹霸人马笔墨沉着神彩生动
　　韦偃松石更佳笔法磊落挥霍振动
　　韩干初师陈闳后师曹霸画马得骨肉停匀法遂与曹韦并驰争先
　　韩滉人物源流顾陆牛图是其所长戴嵩得其绪余有名于世盖人物不及而牛独过之也
　　陈闳笔法细润不在曹韩之下
　　唐人花鸟邉鸾最为驰誉大抵精于设色秾艳如生其他画者虽多互有得失历五代而得黄筌资集诸家之善山水师李升鹤师薛稷龙水师孙位至于花竹翎毛超出众史筌之可齐名者惟江南徐熙熙志趣髙逺画草木虫鱼妙夺造化非世之画工所可及也熙画花落笔颇重中略施丹粉生意勃然黄之子居寳居寀熙之孙崇嗣崇矩各得家学熙之下有唐希雅亦多佳作颤笔棘针是效其主李重光书法后有长沙易元吉作花果禽畜尤长于獐猿多游山林窥猨狖禽鸟之乐图其天趣若赵昌惟以傅染为工求其骨法气韵稍劣也又如滕昌祐丘庆余葛守昌崔白艾宣丁贶之徒皆得其绪余以成一家要之花鸟一科唐之邉鸾宋之徐黄为古今规式所谓前无古人后无来者是也
　　尉迟乙僧用色沉着堆起绢素而不隐指不在于卢楞伽之下
　　杨廷光学呉生行笔甚细而不弱画佛像多在山林中杂画一一臻妙
　　裴寛善画小马笔墨甚闲雅
　　张璪松石清润可爱
　　翟琰师呉生笔法人物不及惟得傅色之法
　　周古言画在周昉之下文矩之上
　　王洽泼墨成山水烟云惨澹脱去笔墨町畦
　　卢鸿一画笔意位置清气袭人
　　范长夀笔法紧实可爱用色亦润
　　蜀人画山水人物皆以孙位为师龙水尤位所长荆浩山水为唐宋之冠
　　陆晃画有二种细者为上
　　五代左礼画佛像入妙不在韩虬下
　　董源天真烂熳平淡多姿唐无此品在毕宏上此米元章议论唐画山水至宋始备如源又在诸公之上树石幽润峰峦清深早年矾头颇多暮年一洗旧习后有钟陵僧巨然与刘道士刘与巨然同时画亦同但刘画则以道士在右巨然则以僧在左以此为别耳要皆各得源之体至米氏父子用其遗法别出新意自成一家然得源之正传者巨然为最也
　　支仲元笔法师顾陆紧细有力
　　唐希雅弟忠祚花鸟亦入妙品
　　周文矩人物宗周昉
　　宋画
　　武宗元宋之呉生也行笔如流水神彩活动
　　营丘李成山水为古今第一宋复古李公年王诜陈用志皆宗师之郭熙其弟子中之最著者也
　　宋画家山水超絶唐世者李成范寛董源三人而已尝评之董源得山之神气李成得体貎范寛得骨法故三家照耀古今为百代师法
　　许道宁早年画恶俗太甚至中年成名稍自检束至细微处殆入妙理
　　李伯时专师呉生照暎前古
　　王端画物古拙无神气
　　武岳用笔纯熟其子洞清能世其学过父逺甚
　　髙克明山水虽工不免有画人之习无深厚髙古之气王齐翰笔法虽佳不免近俗若入细者固胜易元吉徐熙后一人而已
　　燕文季作山水细碎清润可爱然取其气骨无有也裴文睍工画牛有声然形似有之古意不足
　　孙太古笔法甚老黄筌殊不能过
　　徽宗花鸟山石人物入妙品墨花墨石间有入神品者郓王墨花入能品
　　张敦礼人物树石并效顾陆
　　东坡先生文章翰墨照耀千古复能留心墨戏作墨竹师文与可枯竹竒石特出新意
　　米元章山水其源出董源天真发露怪怪竒竒子友仁略变其尊人所为成一家法
　　元章尝称华亭李甲作翎毛有天趣树木不佳
　　宋宗室如千里希逺皆得丹青之妙如大年小景墨鴈杂禽又出寻常宗室笔墨之外者濮王宗汉墨鴈可入神品
　　华光长老以墨晕作梅花如影然别成一家正所谓写意者也子昂学其枝条花用别法
　　赵孟坚子固墨兰最得其妙梅竹水仙松枝墨戏皆妙品
　　宋南渡士人多有善画者如朱敦儒希真毕良史少董江参贯道皆能画山水窠石若画院诸人得名者若李唐周曽马贲下至马逺夏圭李廸李安忠楼观梁楷之徒仆于李唐差加赏阅其余亦不能尽别也【画鉴】
　　明杨慎论画家四祖
　　画家以顾陆张呉为四祖顾长康陆探微张僧繇呉道也余以为失评矣当以顾陆张展为四祖展展子防也画家之顾陆张展如诗家之曹刘沈谢阎立本则诗家之李白呉道则杜甫也必精于绘事品藻者可以语此【丹铅总録】
　　明王世贞画评
　　画家称顾陆张呉犹书之有钟张羲献也后又称曹衞顾陆则书之钟皇张索耳按其初议亦不尽尔谢赫画品以一品五人而陆探微居第一其语曰穷理尽性事絶言象包前孕后古今独立非复激扬所能称赞但价重之极乎上上品之外无他寄言故屈标第一等曹不兴第二曰不兴之迹殆无复传唯秘阁之内一龙而已观其风骨名岂虚成衞协第三曰占画之略至协始精六法之中殆为兼善虽不该备形迹颇得壮气淩跨羣雄旷代絶笔至顾凯之则列之三品之二曰骨体精微笔无妄下但迹不逮意声过其实李嗣真续画品则以陆探微居上品中第一张僧繇上品下第二衞协中品上第一曹不兴中品上第四顾凯之中品上第五而所进又多不可晓姚最列齐陈以下画人而张僧繇居第七然姚又云顾公之美独擅往防荀衞曹张方之蔑然如负日月似得神明慨抱玉之徒勤悲曲髙而絶唱分庭抗礼未见其人谢云声过其实可为于邑张怀瓘云顾公运思精微襟灵莫测虽寄迹翰墨其神气飘然在烟霄之上不可以图画间求象人之美张得其肉陆得其骨顾得其神神妙亡方以顾为最喻之书则顾陆比之钟张僧繇比之逸少俱为古今之独絶岂可以品第拘谢氏黜顾未为定鉴张彦逺则云顾凯之之迹紧劲聮绵循环超忽调格逸易风移电疾意存笔先笔尽意在所以全神气也陆探微精利润媚新竒妙絶名髙宋代时无等伦张僧繇曳斫拂依衞夫人笔阵图一一画别是一功钩防利劒森森然呉道古今独歩前不见顾陆后无来者人假天造英灵不穷众皆密于盻际我则离披其画众皆谨于象似我则脱落其凡俗弯弧挺刃直柱搆梁不假界笔直尺风防云鬓数尺飞动毛根出肉力健有余数仞之画或自臂起或从足先巨壮诡怪肤脉连结过于僧繇矣由此言之典刑当首虎头精神故推道子衞恊调古探微功新可谓四圣弗兴迹犹隐显僧繇等方殆庶比之于书殆皇索之伦耳人物自顾陆展郑以至僧繇道一变也山水至大小李一变也荆关董巨又一变也李成范寛又一变也刘李马夏又一变也大痴黄鹤又一变也赵子昂近宋人人物为胜沈啓南近元人山水为尤二子之于古可谓具体而微大小米髙彦敬以简略取韵倪瓒以雅弱取姿宜登逸品未是当家
　　花鸟以徐熙为神黄筌为妙居寀次之宣和帝又次之沈啓南浅色水墨实出自徐熙而更加简淡神彩若新至于道复渐无色矣
　　画家称大小李将军谓昭道思训也画格本重大李而举世只知有小李将军不得其说吾尝于徐封所见小李海天落照图真是妙品后一辱权门再入内府闻已就燬矣大抵五代以前画山水者少二李辈虽极精工微伤板细右丞始能发景外之趣而犹未尽至关仝董源巨然辈方以真趣出之气槩雄逺墨晕神竒至李营丘成而絶矣营丘有雅癖画存世者絶少范寛继之奕奕齐胜此外如髙克明郭熙辈亦自卓然南渡以前独重李公麟伯时伯时白描人物逺师顾呉牛马斟酌韩戴山水出入王李似于董李所未及也
　　文与可画竹是竹之左氏也子瞻却类庄子又有息斋李衎者亦以竹名所谓东坡之笔妙而不真息斋之竹真而不妙者是也梅道人始究极其变流传既久真赝错杂我朝王孟端夏仲昭可入能品而不得其风神迩来专为画家避拙免俗之一途矣
　　赵松雪孟頫梅道人呉镇仲圭大痴老人黄公望子久黄鹤山樵王叔明元四大家也髙彦敬倪元镇方方壶品之逸者也盛懋钱选其次也松雪尚工人物楼台花树描写精絶至彦敬等直写意取气韵而已今时人极重之宋体为之一变彦敬似老米父子而别有韵子久师董源晩稍变之最为清逺叔明师王维秾郁深至元镇极简雅似嫩而苍或谓宋人易摹元人难摹元人犹可学独元镇不可学也余心颇不以为然而未有以夺之【艺苑巵言】
　　明董其昌画评
　　元季四大家以黄公望为冠而王倪瓒呉仲圭与之对垒此数公评画必以髙彦敬配赵文敏恐非耦也米元章作画一洗画家谬习观其髙自标置谓无一呉生习气又云王维之迹殆如刻画真可一笑盖唐人画法至宋乃畅至米家又变耳
　　胜国名手以赵呉兴为神品而云林以鸥波房山所称许者或有异同此由未见房山真迹耳余得大姚村图乃髙尚书真迹烟云淡荡格韵俱超固非子久山樵所能梦见也
　　王叔明画从赵文敏风韵中来故酷似其舅又泛滥唐宋诸名家而以董源王维为宗故其纵逸多姿又往往出文敏规格之外若使叔明专门师文敏未必不为文敏所掩也
　　迂翁画在胜国时可称逸品昔人以逸品置神品之上历代惟张志和卢鸿可无愧色宋人中米襄阳在蹊径之外余皆从陶铸而成元之能者虽多然禀承宋法稍加萧散耳呉仲圭大有神气黄子久特妙风格王叔明奄有前规而三家皆有纵横习气独云林古淡天真米痴后一人而已
　　右丞诗云宿世谬词客前身应画师余谓右丞云峰石迹迥出天机笔思纵横参乎造化唐以前安得有此画师也
　　五代诗僧惠崇与宋初僧巨然皆工画山水巨然画米元章称其平淡天真惠崇以右丞为师又以精巧胜江南春卷为最佳一似六度中禅一似西来禅皆画家之神品也
　　郭恕先楼阁山水可谓神巧极天工错非李嵩辈所能梦见也
　　夏圭师李唐更加简率如塑工所谓减塑者其意欲尽去模拟蹊径而若灭若没寓二米墨戏于笔端他人破觚为员此则琢员为觚耳
　　赵令穰江乡清夏卷笔意全仿右丞赵与王晋卿皆脱去院体以李咸熙王摩诘为主然晋卿尚有畦径不若大年之超轶絶尘也
　　赵集贤画为元人冠冕独推重髙彦敬如后生事名宿而倪迂题黄子久画云虽不能梦见房山特有笔思则髙尚书之品几与呉兴埒矣髙乃一生学米有不及无过也
　　诗至少陵书至鲁公画至二米古今之变天下之能事毕矣独髙彦敬兼有众长出新意于法度之中寄妙理于豪放之外所谓游刃有余运斤成风古今一人而已梅花道人呉仲圭画师巨然与盛子昭比屋而居盛虽工实有笔墨蹊径非若仲圭之苍苍莽莽有林下风气所谓气韵非邪
　　石田先生于胜国诸贤名迹无不摹写亦絶相似或出其上独倪迂一种淡墨自谓难学盖先生老笔密思于元镇若淡若疎者异趣耳
　　写生与山水不能兼长惟黄安叔能之我朝则沈啓南一人而已
