<!-- { "loadSidebar": true } -->
　　鹤夀不知其纪也壬辰嵗得于华亭甲午嵗化于朱方天其未遂吾翔寥廓邪奚夺之遽也乃裹以黄之币藏乎兹山之下仙家有立石旌事篆铭不朽词曰相此胎禽浮丘着经乃征前事出于上真予欲无言纪尔嵗辰门去鼔华表留声我惟髣髴事亦防冥尔其何之解化惟宁后荡洪流前固重扃右割荆门未下华亭爰集真侣瘗尔作铭【广川书跋】
　　瘗鹤铭题云华阳真逸撰刻于焦山之足常为江水所浸好事者多伺水落时摹而传之往往只得其数字云鹤夀不知其纪而已世以其难得尤以为竒惟予所得六百余字独为多也按润州图经以为王羲之书字亦奇特然不类羲之笔法而类顔鲁公不知何人书也华阳真逸是顾况道号今不敢遂以为况者碑无年月不知何时疑前后有人同斯号者也【集古録】
　　右瘗鹤铭题华阳真逸撰莫详其为何代人欧阳公集古録云华阳真逸是顾况道号予徧检唐史及况文集皆无此号惟况撰湖州刺史防记自称华阳山人尔不知欧阳公何所据也【金石録】
　　欧阳文忠公以旧纪称王羲之书为非又疑顾况自号华阳真逸然碑书篆者上皇山樵也则谓况书不可矣集古録谓得六百字今以石校之为行凡十为字二十五安得字至六百疑书之误也予于崖上又得唐人诗诗在贞观中已列铭后则铭之刻非顾况时可知集古録岂又并诗系之也邪【广川书跋】
　　瘗鹤文非逸少字东汉未多善书惟隶最盛至于晋魏之分南北差异钟王楷法为世所尚元魏间尽习隶法自隋平陈中国多以楷隶相参瘗鹤文有楷隶笔当是隋代书【蔡忠惠集】
　　焦山瘗鹤铭不着姓氏但称华阳真逸世因谓羲之书虽前辈名贤皆无异论独张子厚丞相不以为然缘石刻在崖下水滨非穷冬水落不能至其处其侧复有司兵参军王瓉题名小字数十与瘗鹤铭字画一同虽无嵗月可考官称乃唐人则张丞相可谓明鉴也【蔡佑杂记　按张子厚乃毗陵张嶨非章惇子厚也作张丞相殊误】
　　宋尤文简公云瘗鹤铭侧一小碣云徒歩不知逺夕阳犹未回好花随意发流水逐人来无名氏与刻石之嵗月碣旁复一小石刻诗云江外水不冻今年寒苦迟三山在何处欲到引风归后题云丹杨王瓉作【王氏法书苑】
　　右瘗鹤铭资政邵公亢尝就焦山下缺石考次其文如左其不可知者阙之故差可读然文首尾似麤可见虽文全亦止此百余字耳而欧阳文忠集古録谓好事者往往只得数字惟予所得六百余字独为多矣盖书者传讹误以十为百当时所得盖六十余字故云比数家本为多此铭相传为王右军书故苏舜钦子美诗云山隂不见换鹅经京口新传瘗鹤铭文忠以为不类王法而类顔鲁公又疑是顾况云道号同又疑是王瓉仆今审定文格字法殊类陶景景自称华阳隐居今曰真逸者岂非其别号与又其着真诰但云己夘嵗而不着年名其他书亦尔今此铭壬辰嵗甲午嵗亦不书年名此又可证云壬辰者梁天监十一年也甲午者十三年也按隐居天监七年东游海岳权驻防稽永嘉十一年始还茅山十四年乙未嵗其弟子周子良仙去为之作传即十一年十三年正在华阳矣铭后又有题丹阳尉山隂宰数字又唐王瓉诗字画亦颇似瘗鹤但笔势差弱当是效陶书故题于石侧也或以铭即瓉书误矣王逸少以晋惠帝大安二年癸亥嵗生年五十九至穆帝升平五年辛酉嵗卒则成帝咸和九年甲午嵗逸少方年三十二至永和七年辛亥嵗年三十八始去防稽而闲居则不应三十二年己自称真逸也又未官于朝及闲居时不在华阳以是考之此铭决非右军也审矣【东观余论】
　　黄伯思学士以瘗鹤铭示予世谓晋右将军王逸少书欧阳公疑华阳居士唐顾况道号尝考次其年羲之生晋惠帝大安二年癸亥嵗至穆帝升平五年辛酉卒当三十九年而太嵗在甲午逸少当三十二嵗逮四十八年辛亥始去防稽其时未尝至朱方华阳又非其郡邑所望不得以此为称顾况卒于贞元末当元和七年为壬辰九年为甲午上推壬辰嵗为天宝十一载况当儿穉其号华阳子盖自贞元以后皆不合于此昔陶景尝以其居华阳故自号华阳隐居贞白平时著书不称建元直以甲子纪其嵗今曰壬辰嵗得之山隂甲午嵗丧于朱方壬辰当天监十一年甲午则其十三年也隐居以天监七年游海岳往防稽来永嘉至十年还茅山十二年弟子周子良仙去贞白作传即十一年在华阳此可知也或曰茅山碑前一行贞白自书与今铭甚异则不得为陶君所书然华阳真逸特其撰铭若其书者上皇山樵也四人者各以其号自列固不得识其名姓疑皆隐君子也然其书在江岩石壁摹搨最难又石摧压其上人不得至风雨霜雪不及故字画至今尚完或疑梁世书传逮六百年不应书如新刻于石今求铭后王瓉书盖自贞观至今亦无譌缺贞观去梁未久可考而知也【广川书跋】
　　集古録疑华阳真逸前后有人同斯号者西清诗话云子读道藏陶隐居外传号华阳真逸此盖同斯号矣【苕溪渔隐丛话】
　　考铭引雷门鼔事按临海记昔有晨飞鹄入防稽雷门鼔中于是鼓声闻洛阳孙恩斫鼓鹤乃飞去恩起兵攻防稽杀逸少之子凝之盖在安帝隆安三年斫鼔必此时岂复有羲之谁肯遽取以为引证哉然则非晋人文不辨可知矣渔隐考订华阳真逸为陶隐居或庶几焉【刘昌诗芦浦笔记】
　　元曹士冕云焦山瘗鹤铭笔法之妙为书家冠冕前辈慕其字而不知其人最后云林子以华阳真逸为陶景及以句曲所刻景朱阳舘帖参校然后众疑释然其鉴赏可谓精矣以予考之一本山樵下有书字真宰下有立石二字一本我传尔铭作出于上真尔其藏灵作纪尔嵗辰张嶨本作丹杨外仙邵亢本作丹阳仙尉又有作丹阳外仙尉者且中间辞句亦多先后不同【法帖谱系○张嶨云瘗鹤铭今存于焦山及宝墨亭者盖尽于此凡文字句读之识及防画之仅存者百二　　十余言而所亡失几五十字计其完书盖九行行之全者率二十五字而首尾不预　作焉熙宁三年春予与汾阳郭逄原公范阳张祎子伟索其逸迹于焦山之隂偶得十二字于乱石间石甚迫隘偃卧其下然后可读故昔人未之见而世不传其后又有丹杨外仙江隂真宰八字与华阳真逸上皇山樵为似　　是真侣之号今取其可考者次序之如此其间阙文虽多如华亭寥廓之类亦可以意读也董逌云邵兴宗考次其文阙四十二字而六字不完又有六字不知其次其后张嶨自力求之摹两山间其阙字三十有五不完者七而又别得十二字与兴宗不同昔者刁景纯就金山经庋中得唐人于经后书瘗鹤文以校兴宗子厚其字错杂失序多矣宜直示之惟将进宁则不可究今并列序之】
　　宋马古洲子严云予淳熙己酉嵗为丹阳郡文学暇日游焦山访此石刻初于佛榻前见断石乃其篇首二十余字有僧云往年崖间震而坠者予亦信然遂挐舟歴观崖间尚余兹山之下二十余字波间片石倾侧舟人云此断碑水落时亦可摹搨子因请于州将龙图学士张子顾出之张欣然发卒挽之既出则甲午嵗以下二十余字偶一卒复曰此石下枕一小石亦觉隐指如是刻画遂并出之疾读其文则与佛搨所见者其文一同持以较之第阙二字而笔力顿异乃知前所见者为寺僧所绐耳近观陶隐居诸刻反覆详辨乃知此铭真陶所书前辈所称者众矣惟长睿之説得之此不复辨【顾元庆瘗鹤铭考】
　　姑苏大石山人顾元庆作瘗鹤铭考断以为陶隐居书然尚少一证李石续博物志云陶隐居书自奇世传画板帖及焦山下瘗鹤铭皆其遗迹大石山人何不引此【金陵琐事】
　　镇江志云铭之所余断石今在山之西南观音庵下濵江崩崖乱石间春夏水涨石没秋冬水落始可摹搨崖上者乃翻本也【王氏法书苑】
　　唐
　　唐碧落碑
　　绛州有碑篆字与古文不同颇为怪异【金石文字记云綘州有咸通十一年郑承规释文但篆文难通者颇多而翻刻复多舛误】李阳冰见而寝处其下数日不能去验其文是唐初不载书者姓名碑上有碧落二字人谓之碧落碑【李肇国史补】
　　段成式谓碑有碧落字故以名之李肇谓碑在碧落观故名李汉谓终于碧落字而得名予至绛州龙兴宫考其记知旧为碧落观又篆文若未毕者终非碧落字则肇説是也【广川书跋】
　　李肇及李汉并言李阳冰见此碑裵徊数日不去又言阳冰自恨其不如以槌击之今缺处是也此説恐不然阳冰尝自述其书以谓斯翁之后直至小生于他人书盖未尝有所推许唐人以大篆当时罕见故妄有称説耳其实笔法不及阳冰逺甚也【金石録】
　　碧落碑在绛州龙兴宫宫有碧落尊像篆文刻其背故世传为碧落碑据李璿之以为陈惟玉书李汉以为黄公譔书【赵明诚金石録云碧落碑大篆书其词则宗室黄公譔所述或云陈惟玉书或云譔自书】莫知孰是洛中纪异云碑文成而未刻有二道士来请刻之闭户三日不闻人声人怪而破户有二白鸽飞去而篆刻宛然此説尤怪世多不信也【集古録】
　　碧落篆李肇得观中石记知为陈惟玉书欧阳永叔以李汉碑为黄公譔然字法奇古行笔精絶不类世传篆学惟玉于唐无书名于世不应一碑便奄有秦汉遗文径到古人絶处此后世所疑也又别本碧落篆州将不欲以槌击石像乃摹别石因封其旧石像今世所得皆摹本也虽横直圜方典刑有稽然遁其神者众矣段成式言樊宗师作志令陈惟玉立太行山上此言险怪难知岂尝求得其当而妄为戏哉【广川书跋】
　　绛州碧落碑唐高宗咸亨元年庚午嵗【欧阳修云碑文言有唐五十三祀龙集敦牂乃高宗总章三年嵗在庚午也董逌云以唐歴考之实咸亨元年永叔谓緫章者误也】韩王元嘉之子训等为其妣房氏造碧落天尊像于龙兴宫而刻其文于背故以名碑然不知何人书据李璿之玉京宫记以为陈惟玉李汉黄公记以为李训之弟譔殆莫能定而翠岩龚圣予则又以为宗室瓘岂或有所考邪【潜溪集】
　　唐韩王元嘉绛泽二州皆有子黄公为妣妃荐严作文立石以表孝诚文虽不同而俱名曰碧落在绛州者刋于天尊之背在泽州者立于佛龛之西【五緫志】吾子行谓碧落碑以籀文归小篆为妙絶恐未必然周伯琦疑其杂出诸体者得之盖其妙在笔不在体也【懐麓堂集】
　　唐石经
　　大厯中名儒张参为国子司业始详定五经书于论堂东西厢之壁辨齐鲁之音取其宜考古今之文取其正由是诸生之师心曲学偏聼臆説咸束而归于大同积六十载崩剥汚蔑泯然不鲜今天子尚文章尊典籍国学上言遽赐千万时祭酒皥博士公肃【韦公肃】遂以羡赢再新壁书惩前土涂不克以夀乃析坚木负墉而比之其制如版椟而高广其平如粉泽而洁滑背施隂闗使众如一附离之际无迹而防堂皇靓深两屋相照申命国子能通法书者分章揆日悬其业而缮写焉【刘禹锡新修五经壁记】
　　初参拜诏与儒官校正经典乃取汉蔡邕石经许慎説文吕忱字林陆徳明释文命孝亷生顔傅钞撮疑互取定儒师部为一百六十非缘经见者皆略而不集【崇文緫目】
　　唐人以説文字林取士其时去古未逺开元以前未改经文之日【唐书艺文志天寳三载诏集贤学士卫包改古文尚书从今文】篆籀之学童而习之今西安府所存唐睿宗所书景龙观钟犹帯篆分遗法至于宋人其去古益逺而为説日以凿矣大厯中张参作五经文字据説文字林刋正谬失甚有功于学者【日知録】
