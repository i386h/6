<!-- { "loadSidebar": true } -->
　　子久论画凡破墨须由淡入浓此图曲尽其妙平淡天真从巨然风韵中来余家所藏富春山卷正与同参也甲寅春三月董其昌题【瑚网】
　　元黄公望秋山林木
　　大痴学北苑多作森梢劲挺之树老杜云请君放笔为直干此图是矣宰观于东雅堂因题【瑚网】
　　元黄公望富春山图
　　黄子久富春山图水墨纸本袖卷今在宜兴呉氏后有李贞伯沈启南二跋极称许之在吾家溪山雨意图上或以简澹少之过矣【清河书画舫】
　　元黄公望春林逺岫小幅
　　黄子久春林逺岫小幅在郡城汤氏全学倪元镇清疎可重上方题咏作蝇头细楷生平罕覩其词曰至正二年十二月廿一日明叔持元镇春林逺岫并示此纸索拙笔以畀之老眼昏甚手不应心聊塞来意并题一絶云春林逺岫云林画意态萧然物外情老眼堪怜似张籍看花圃欠分明大痴道人时年七十四画【清河书画舫】
　　元黄公望骑马看山图
　　此黄子久学董北苑之笔其家有铁崖图似之其昌【瑚网】
　　元黄公望二十幅画册
　　黄大痴过板画册二十幅为陈彦亷作永嘉张公子贻之檇李沈季山季山出示余飞动幽淡大异本色季山论江陵夺情廷杖遣戍江陵败起官至戎政少司马其人磊落雄快酒后耳热尝岸帻张拳浮大白不龂龂苛礼初招余饮修四六启见投己赠余诗云门多长者频投辖气夺凡夫不下楼余不敢当也季山没无子董宰出四百七十金从其继子购之今藏于家余得以时时饱玩陈彦亷曾藏张旭春草帖建春草堂人多题咏清鉴可知故大痴不惜抛撒墨寳如此【眉公集】
　　元黄公望小幅山水卷
　　大痴绘法以磅礴雄肆为宗此独萧洒简逸絶去纵横蹊径所谓神竒之极乃造平淡者邪近日俗喜装缀尺缣至费螺子黛四五铢或丑怪偪塞略无舒眼处观此可以一洗胸臆矣茂叙博雅多蓄试取此杂置时流中一参之何如【恬致堂集】
　　元王竹趣图
　　叔明公子文敏公之外孙也天姿神品其于翰墨深入晋汉至于鉴裁尤所精诣鸥波之宅相非子而谁邪至正壬辰冬公望一道人年七十有三【书画题跋记】
　　元王天真像
　　叔明图天真像笔力精到非天真莫能致非叔明莫能图诚所谓一代人杰也石门山人明秀拜观【书画题跋记】
　　元王萝壁山房图
　　山房以萝壁名者乃昔济上人禅息之所也上人字津性粹清雅以觧吟工书鸣于禅林当时名公多重之者王君叔明为绘山房图题诗识之全室存翁具庵同庵止庵诸老师皆声诗咏津既殁余五十年诗卷今为西宗意藏主所有予南来一日西宗出卷示余且曰意生也晩志慕古人当宗门全盛时诸老宿以道学相倾意以是时不得身侍巾舄于其间为歉巗居谷处草座麻衣世虑澹如独慕古之心时徃来于懐也忽处与有好事者以萝壁山房诗卷见遗展卷欣然如亲接对古老顔色因自喜以所居山房就名萝薜其图与诗如予素有而复归于予者也夫道目击耳闻无乎不在顾力行何如耳岂不闻灵云师之于桃花乎孚上座之于画角闻击竹声见弄师子皆足以发明向上一着子慕古人志在古道盍以灵云辈自任岂求于彼而不察乎此必俟得古道于古人邪子其朂诸若乃山房名实今昔不二诸老师所赋诗见之矣是为记宣德五年秋九月初吉净慈住山天台沙门释正需书【瑚网】
　　元王山水卷
　　王叔明为文敏外孙而其画法自立门户别具一种姿态与文敏无一笔相似其品格不下文敏宜矣髙启【瑚网】
　　黄鹤山樵精于绘事为古今独歩故此卷不越寻丈而山川掩映溪谷萦纡林木森茂屋宇参差俨然有千里绵延之势且用笔遒媚神彩烂然倪云林称其笔力能扛鼎五百年来无此君观此岂不益信临川危素【同上】
　　元王乐琴书所图
　　清河张公有秩蚤以明经登第为天子耳目官退食之余不忘琴书之趣故顔其燕息处曰乐琴书所而叔明为图之洪武廿三年十月望益斋王彦文跋【珊瑚网】
　　元王聼雨楼图
　　胜国之季兵变之余前辈翰墨存者无几间或获一见如遇蜼彛兕敦不由不使人忻艳也听雨楼诗句曲外史及一时名流所作词翰兼羙亦希世之寳也呉中卢士恒甫藏于箧中一日出示于余余展卷观之卷中作者多余故友兹覩其词翰俨若觌彼风度而不忍释手也士恒宜珍藏于家慎勿轻示于人焉洪武二年春二月初二日呉僧道衍书【铁网瑚】
　　右听雨楼诗画一卷元季及国初诸名公为吾苏卢山甫父子之所作也永乐间流落锡山沈诚甫氏诚甫尝求王内翰逹善记卷中诸公出处之大略藏之以为至寳中念淳熬捣珍非遇易牙不足以知其味之羙云门韶濩非遇师旷不足以知其音之妙使后或非其人不视为箧中之故纸而覆诸酱瓿者鲜矣闻吾相城沈翁孟渊博雅好古其子若孙多贤而且才必能鍳赏乎此可以寳藏于永久不逺百里持以奉翁翁一见之乃喜以厚礼荅之旣而即濒溪小楼扁以听雨置卷座右暇日辄游玩讽咏恍若接诸公之光仪而聆其謦欬也一时名人胜士登斯楼披斯卷未尝不心醉神怡斯楼之名遂擅胜于东南是虽翁之髙致所就然亦岂不以斯卷之所在乎或曰诸公无恙日翁多亲炙之者惜乎此卷不为翁作而为卢氏故物也余谓不然夏后氏之璜封父之繁弱岂为鲁国而制邪鲁之先公所得公噐子孙世守之以为至寳斯卷也其璜也其繁弱也翁之子孙寳而守之又奚知为卢氏物邪翁之孙啓南出以示余讃赘于左方云成化庚子清明日长洲陈颀识【同上】
　　元王画水墨丹台春晓图
　　右篆题后篆书云至正十有四年五月呉兴王叔明为子安作上无题佳品也【寓意编】
　　元王阜斋图
　　黄鹤山樵画阜斋图有二帧当是一向一背以极其趣耳松鬛极得米海岳所称李营丘刚针法峦竹木室榭秾丽详宛大是本色佳境及读沈启南歌所云此图髣髴竹里馆茨茅翛然傍川水倚牀张册白日长似题前帧复有孤桐置髹几则后帧也阜斋不知何许人啓南比之辋川应亦不俗吾家小只园宁减此第此中暂阙主人耳曹茂来先辈持以贽余又览之不觉怃然【弇州山人集】
　　元王云林小隐图
　　黄鹤山樵王叔明为钱塘崔彦晖作云林小隐图叔明所长在重岩复嶂枫丹栗黄宏丽之致耳而此图则清逺滃欝大有北苑襄阳妙致骤见之以为大痴老人又疑老人不办是也图后意似小未尽问之王百糓云犹及见全本盖少有浥澜为装师裁去耳题署者僧泐季潭叔明旣手书所撰云林辞而同时为辞赋记叙诗歌者凡廿七人多佳士而余所知仅山隂王裕金华苏伯衡始丰徐一防嘉兴鲍恂桐庐俞和临安钱宰会稽唐愚士而已沈道祯戏谓余惜不及文待诏生当一一为攷以报盖待诏最能详胜国先朝士大夫始末故也归而书之以志余陋【弇州山人集】
　　元王湖山清晓图
　　叔明成文敏宅相故于丹青独妙冠一时余所见多矣独此卷最为超絶晓色初动湖翠山紫直扑人眼睫间其树皆作白莲社中法尤见古雅非近数拳断以为摩诘不亦公麐矣叹赏之不足故歌之而仍题其后【弇州续藁】
　　元王谿桥玩月图
　　王叔明为松雪甥居呉兴最近太湖屡游东西洞庭两山尝见其谿桥玩月图又名具区林屋图皆摹王右丞石穴嵌空树枝刻画为未变唐法也原之精于绘理自出笔意一洗黄鹤老人气习苍莽秀润君家顾长康真有种邪【容台集】
　　元王破牕风雨卷
　　王叔明画卷有听雨楼与此卷絶类但此图更清润有赵呉兴法尤可寳也跋者十余人皆名士铁崖语甚竒惜不传于遗集董其昌观于金阊官舫因题丙寅仲春望【瑚网】
　　元王仿巨然山水
　　余见山樵画多矣无不防摹古人遂足掩映古人者云林所谓五百年来无此君不虚也然诸格中以仿董巨为最此幅彷巨然又叔明平生第一得意笔【瑚网】画家以皴法为第一义皴法中以破网觧索为难惟赵呉兴得董巨正传要用此皴法脱尽画院庸史习气叔明是承防甥故犹似舅此幅置呉兴画中不复可辨也其昌【同上】
　　元王秋林书屋图
　　元季四大家黄鹤山樵小幅絶少予有青弁图为叔明得意笔晩而获此图莽苍飞动董其昌【瑚网】
　　元王琴鹤轩图
　　新都徐晋逸购得王琴鹤轩图卷为钱以良髙士作运笔古朴设色浑厚种种皆可寳藏惜后书记不甚称故未为世所知乃耳食者谓出临摹人手持论似此甚矣士俗不可医也卷前有杨尹铭篆署后有沈梦麟记释法震董存等十诗皆真迹【清河书画舫】
　　元王太白山图
　　王太白山图长卷精细之极亦复萧洒大类王右丞笔后有宗泐道衍等跋又水墨青弁图巨幅全学董北苑雄浑可爱相去如出二人也【清河书画舫】
　　元王防稽书屋图
　　王叔明防稽书屋图树石酣欝云气蓬勃如在千岩万壑中忽一段开霁处作精屋数十间屋左右巉削之石飞溅之流若相映带此叔明极得意之笔神营心搆不必取之现境也余尝谓古人绘事如佛说法纵口极谈所拈徃劫因果竒诡出没超然意表而总不越实际理地所以人天悚听无非议者绘事不必求竒不必循格要在胸中实有吐出便是矣武林钱嗣善跋云黄鹤山樵会稽书屋图盖为张思亷而作后为天台葛仲祥购去恨不得一览今九华先生作天台游得此卷于僧舍擕归示余种种骇目神竒之作也【六研斋二笔】
　　元王仿董北苑风雨萧寺图
　　王叔明仿董北苑风雨萧寺图气韵掀物象俱备不知较北苑所作相去几何顾叔明自是写图手逺近位置歴然不为山林烟霭之所汨没余又见其为陶宗仪写南村图凫鸭猫犬纺车舂碓家人噐具一一毕偹若子久浑厚云林踈简虽各极所擅而施之图似终逊黄鹤矣云间沈良者题曰墨云拥髙山顷刻风雨至划然海潮声草木争偃地旷野少人行山僧独归去衲衣尽沾湿敲户何急事仓皇前村民乗屋一何亟一婢已抱瓮一妇更持噐重茅惜被卷破屋家所寄戴笠者渔郎理网屈防臂老翁若望家担物终不弃陆走尚甚危水行可无畏前溪风雨恶篙折水流驶行者当蚤归居者不豫备北苑为此图黄鹤师其意想见晩来晴云净山横翠始信霎时间真宰特相戏予家有董北苑风雨萧寺图是思陵所题笔法髙古精絶叔明相访出以示之称赏不置予辄以赠之叔明为临此卷予展赏题此俚言时至正庚寅秋七夕次日也华溪沈良俞焯题云郎娘屋破葺茅茨风雨谿山树欲飞出世不知休歇去缁郎何事始知归俞焯题于都城寓舍张逺题云吾师一道人曾有摹董元风雨萧寺图今见此可谓防劒神物须合子中其藏之以俟云间张逺竹懒曰余憾不得见一作合参两家笔法【六研斋笔记】
　　元王清渰垂钓图
　　此图为姑苏寒山赵氏家藏其女孙字子惠者于癸未菊月擕过禾中尚有宋人西王母像冠服殊古雅元顾定之墨竹潇洒多出尘之致赵仲牧画羙人题笺得苏汉臣姿态而锦文絶非庸笔可到周东村画武王梦卜图疑是周官白描仇实父作钟馗防蹇虽赝乃后随卒肩一大筐筐内缚诸魑魅有数小挣筐外幻甚又子惠写生种种是没骨设色纤艳若移香影不下其母端卿也余时得其过墙红杏便面及绢素花石题蝴蝶花间蝴蝶舞款书扶风马昭德隐戏墨更许补右丞诗意云【瑚网】
　　元王花溪渔隐图
