<!-- { "loadSidebar": true } -->
　　冯延巳字正中广陵人有辞学多伎艺烈祖以为秘书郎元宗即位累官中书侍郎平章事【马令南唐书】延巳工书逺胜宋齐丘齐丘谓曰子书往往似虞世南【马令南唐书宋齐丘传】
　　韩熙载
　　韩熙载字叔言北海人弱冠擢进士第烈祖受禅除秘书郎迁兵部尚书諡文靖才髙气逸善谈论聼者忘倦分书及画名重当时见者以为神仙中人【马令南唐书】杨凝式传于韩熙载徐铉兄弟【解缙书学传授】
　　髙越
　　髙越燕人举进士文价蔼然南归烈祖终礼部侍郎与江文蔚俱以词赋知名江南士人言体物者以江髙为称首【郑文寳南唐近事】
　　李顺公碑髙越书在石子冈下【江宁府志】
　　徐锴
　　徐锴字楚金扬州广陵人与兄铉同有大名于江左第进士累迁屯田郎中知制诰集贤殿学士【陆游南唐书】锴四嵗而孤母方教未暇及能自知书李景见其文以为秘书省正字锴善小学尝以许慎説文依四声谱次为十卷目曰説文解字韵谱亲为之篆镂板行世【宋史徐铉传】
　　铉锴兄弟工染翰崇餙书具尝出一月团墨云值价三万【南唐拾遗记】
　　南唐紫极宫石磬铭徐锴撰并小篆书【金石録】
　　朱铣
　　朱铣南唐人蒋荘武帝庙碑徐铉撰朱铣书在蒋庙门外张懿公神道碑亦铣书【于奕正天下金石志】
　　杨元鼎
　　杨元鼎南唐人【书史防要云官虞部郎中】茅山紫阳观碑徐铉撰杨元鼎书并篆额【天下金石志】
　　李萧逺
　　李萧逺【南唐人】钟陵清凉寺有元宗八分题名萧逺草书董羽画海水为三絶【名画评】
　　李中
　　李中字有中陇西人淦阳宰【按晁公武郡斋读书志云南唐李有中有赠韩熙载张洎徐铉诗或作唐人误】五七言兼六言二百篇目曰碧云集【孟賔于碧云集序】
　　唐懐素草帖有李中书长深字【墨池编】
　　潘佑
　　潘佑散骑常侍处常子文章赡逸敏于议论以秘书省正字释褐后主即位迁虞部员外郎改知制诰【马令南唐书】
　　潘佑行书草帖笔迹奕奕超拔流俗有东晋之遗风【宣和书谱】
　　顔诩
　　顔诩鲁郡公真卿后唐末徙居木川雅辞翰谨礼法子弟有与賔客戏者未尝面责手写韦曜博奕论署于屋壁使之自媿【马令南唐书】
　　王文秉
　　王文秉江南人篆书逺过徐铉而以文学名重当时文秉人罕知者文秉笔甚精劲小篆千字文题云大唐庚申嵗者建隆元年也紫阳石磬铭张献撰亦文秉书【集古録】
　　南唐王文秉工小篆自号王逸老欲与逸少相抗【紫桃轩又缀】
　　应用
　　应用江南人以书法名善写细字微如毛发常于一钱上写心经又于一粒麻上写国泰民安四字【龙衮江南野史】
　　唐希雅
　　唐希雅嘉兴人【见画家传】李煜好金索书希雅尝学之【名画评】
　　任能
　　道士任能南唐人能篆【书史防要】
　　释应之
　　释应之姓王其先闽人能文章习桞氏笔法以善书冠江左初举进士一黜于有司遂学为浮屠保大中授文章应制大徳赐紫元宗喜楞严经勅应之书镂版既成上之元宗曰是深得公权之法者也吾闻公权尝以笔谏穆宗为之改容今效其法尚可想见其风采应之书名益振迁右街僧録【马令南唐书】
　　应之江表名僧能文章善楷隶南唐升元保大间为内供奉中主后主书体与之相类当时碑刻多其写者至今尽存惟江宁府保宁寺四注金刚经兼备众体尤为精笔【苏魏公集】
　　应之作行书以文绢写进士沈崧曲直不相入赋颇有气骨【宣和书谱】
　　宫人乔氏
　　李后主手书金字心经一卷赐其宫人乔氏乔氏后入太宗禁中闻后主薨自内廷出其经舍在相国寺西塔以资荐且自书于后曰故李氏国主宫人乔氏伏遇国主百日谨舍昔时赐妾所书般若心经一卷在相国寺西塔院伏愿弥勒尊前持一花而见佛云云其后江南僧持归故国置之天禧寺塔相轮中寺后失火相轮自火中堕落而经不损为金陵守王君玉所得君玉卒子孙不能保之以归甯鳯子仪家乔氏所书在经后字极整洁而词甚凄惋所记止此徐锴集南唐制诰有宫人乔氏出家告岂斯人也【王铚黙记】
　　前蜀
　　韦荘
　　韦荘字端己杜陵人见素之后五建辟为掌书记后相建为平章事【全唐诗话】
　　韦荘在当时以作字名于世但今所见者少观借书诸帖有行书法非潜心于古而一意文词翰墨间未易至此也【宣和书谱】
　　王宗夀
　　王宗夀【字永年】许州民家子也建以同姓録之为子工琴弈事建为镇江节度使衍立为太子太保唐明宗以为保义军行军司马【五代史前蜀世家】
　　宗夀能文与能仁院僧夘书札二十余帙墨迹多贮冲妙观中【十国春秋】
　　王锴
　　王锴字鳣祥唐天复时奉使西川因留蜀官翰林学士武成二年除中书侍郎同平章事唐师入成都锴至洛阳授以州刺史【十国春秋】
　　前蜀王氏朝伪相王锴家藏书二千卷一一皆亲迹并写藏经每趋朝于白藤檐子内写书书法尤谨近代书字之滛者也【金壶记】
　　任徳筠
　　任徳筠前蜀人本业寺碑僧契抚撰东山任徳筠书干徳五年立【周晖吉金陵事】
　　张昭
　　道士张昭前蜀人学桞公权书甚精【书史防要】
　　释贯休
　　释贯休姓姜氏字徳隠婺州兰溪人【见画家传】工篆隶初在荆州成中令问其笔法曰此事湏登坛而授讵可草草言之成怒递放黔中入蜀王建遇之厚【唐诗纪事】休公有诗集行于世兼善书谓之姜体以其俗姓姜也【图画见闻志】
　　贯休善草书时人比诸懐素【益州名画録】
　　释昙域
　　释昙域前蜀人【髙僧传云贯休弟子景焕野人闲话云申天师门人】工小篆学李阳冰【书史防要】
　　释晓峦
　　释晓峦【一作楚峦】前蜀人工草圣学张芝【书史防要】
　　晓峦草书得张旭笔意与昙域并称【十国春秋】
　　黄崇嘏
　　黄崇嘏临邛人周庠知邛州崇嘏上诗称乡贡进士年三十许祗对详敏复献长歌庠益竒之召与诸生侄同游善琴弈妙书画翼日荐摄府司戸参军胥吏畏服案牍一清庠美其风采欲以女妻之崇嘏袖封状谢仍贡诗曰幕府若容为坦腹愿天速变作男儿庠览诗惊骇召见诘问故黄使君女也乞罢归临邛不知所终【玉溪编事】
　　后蜀
　　黄居寳
　　黄居寳字辞玉成都人待诏筌次子【见画家传】官水部员外以八分书知名【书史防要】
　　唐张素卿作十二真人像太傅安思谦因蜀王氏诞辰献之命翰林学士欧阳炯作讃翰林待诏黄居寳八分书题之【益州名画録】
　　滕昌祐
　　滕昌祐字胜华吴人【见画家传】攻书人号滕书大圣慈寺文殊阁普贤阁萧相院方丈院多利心院药师院天花瑞像数额并昌祐笔【益州名画録】
　　昌祐善书大字【图画见闻志】
　　胡恬
　　胡恬卜居于岳州湘隂县白鹤观父为晏州刺史恬独好道隂阳纬候星歴推步罏火飞白之事彭素道易占术篆隶词赋皆曲尽其能景福年于安州遇上蔡人马处谦卖卜悯其瞽疾致孝因挈入山诸侯辟召皆不能致后仕蜀为少将作检校仆射【杜光庭録异记】
　　元昭嘏
　　元昭嘏工部员外郎仿韩择木八分书昭嘏乃杜光庭门人【耿焕野人闲话】
　　张绍文
　　张绍文【陶宗仪作昭文】广政十四年成都石本诸经毛诗仪礼礼记皆秘书省秘书郎张绍文书【容斋续笔】
　　孙朋古
　　孙朋古【陶宗仪作朋吉】成都石本周礼秘书省校书郎孙朋古书【容斋续笔】
　　孙逢吉
　　孙逢吉成都人母昭裔性好藏书在成都令门人勾中正孙逢吉书文选初学记白氏六帖镂版至中朝行于世【宋史西蜀世家】
　　成都石本周易国子博士孙逢吉书【容斋续笔】
　　周徳政
　　周徳政【陶宗仪作徳贞】成都石本尚书校书郎周徳政书【容斋续笔】
　　张徳昭
　　张徳昭【陶宗仪作徳钊】成都石本尔雅简州平泉令张徳昭书【容斋续笔】
　　罗緑
　　罗緑官武军廵官工篆【书史防要】
　　冯侃
　　冯侃伪蜀士人能书得二王之法然而以二指掐笔管而书凡故笔必二爪迹可深二三分斯书札之异者也【墨池编】
　　伪蜀童子
　　伪蜀有童子某者能书孟氏召入甚佳其頴悟锡之衣服及墨一丸【墨池编】
　　杜光庭
　　道士杜光庭字賔圣道号东瀛子括苍人喜读经史工词章翰墨之学懿宗设万言科光庭试不中弃儒衣冠入道僖宗临御光庭充麟徳殿文章应制喜自録所为诗文而字皆楷书人争得之入蜀以方术事孟昶进为光禄大夫尚书户部侍郎广成先生上柱国蔡国公【宣和书谱】
　　杜光庭寓滇尝书蒙国大诏碑精妙有法【谢肇淛滇録】
　　释梦归
　　释梦归孟蜀时人匡山处士景焕与翰林学士欧阳炯聨骑游成都应天寺覩孙位画左壁天王焕遂画右壁天王以对之渤海叹重为长歌以美之继有草书僧梦归后至因请书于廊壁书画歌行一日而就成都人号为应天三絶【图画见闻志】
　　楚
　　石文徳
　　石文徳连州人博览经史经目不忘素不善草隶诗律一日得晋帖数纸及阅殷璠诗选摹仿久之迥出俦軰【十国春秋】
　　吴越
　　罗隠
　　罗隠字昭谏余杭人唐干符中举进士不第钱缪辟掌书记歴节度判官副使奏授司勲郎中梁祖以谏议大夫召不行魏博罗绍威推为叔父表荐给事中卒作诗自号江东生【晁公武郡斋读书志】
　　隠虽不以书显名作行书犹有唐人典刑观其罗城记藁诸帖畧无季世衰弱之习【宣和书谱】
　　唐梅先生碑罗隠隶书【天下金石志】
　　林鼎
　　林鼎慈溪人善属文能书得欧虞法所聚图书悉手钞仕吴越自镇海军节度判官累迁至丞相谥贞献【张时彻宁波志】
　　钱传瑛
　　钱传瑛武肃王第三子【一曰长子】初名传锴天性英敏颇敦儒学聚书数千卷工草隶封云国公【十国春秋】
　　钱仪
　　钱仪文穆王元瓘第十一子工草书善弈碁皆及上品【十国春秋】
　　钱仰
　　钱仰文穆王第十三子通儒术尤精书法累官台州刺史显徳五年卒谥成显【十国春秋】
　　钱昭序
　　钱昭序字着明台州刺史仰子好学喜聚书书多亲写【宋史吴越世家】
　　东汉
　　髙君陈
　　髙君陈【刘承钧时人】李克用题名在北岳庙中其下小字云天防十二年尚书都官员外郎知曲阳县事髙君陈摹刋【金石文字记】
　　刘守清　王廷誉
　　刘守清王廷誉【俱刘继元时人】天龙寺千佛楼碑李恽撰刘守清行书王廷誉篆额广运二年立在太原县【金石表】
　　张徐州【已下未详时代】
　　张徐州者失其名官徐州故以为称业儒学喜翰墨志趣旷达作行书亦自不凡笔力清劲势若削玉【宣和书谱】
　　孙昭祚
　　孙昭祚亡其系中书堂吏也习翰墨尤长欧阳询行书法尝用其体书千文传于世【宣和书谱】
　　苏武功
　　苏武功莒人以官称工篆端劲方穏矩模李阳冰【书史防要】
　　薛存贵
