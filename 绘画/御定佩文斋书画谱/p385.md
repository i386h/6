<!-- { "loadSidebar": true } -->
　　明莫是龙画
　　明赵左云山
　　明张复画
　　明张复画东谿卷
　　明周之冕花卉册
　　明尤求华清上马图
　　明朱蔚兰竹卷
　　明丁云鹏八生花卷
　　明丁云鹏白描罗汉
　　明董其昌仿米画
　　明董其昌仿烟江叠嶂图
　　明董其昌临巨然画
　　明董其昌仿三赵画
　　明董其昌横云秋霁图
　　明董其昌画小赤壁
　　明董其昌云海三神山图
　　明董其昌江山秋思图
　　明董其昌幽亭秀木图
　　明董其昌孤烟远邨图
　　明董其昌寒林远岫图
　　明董其昌庐山读书图
　　明董其昌山庄清夏图
　　明董其昌画杜樊川诗
　　明董其昌画卷
　　明董其昌画
　　明邹廸光画卷
　　明李流芳画卷
　　明李流芳西湖梦游图
　　明李流芳画册
　　明杨文骢画
　　明项圣谟画册
　　明项圣谟仿叔明画
　　明项圣谟写生册
　　明项圣谟五牛图
　　明冷谦蓬莱仙奕图
　　明道士张复阳山水
　　明薛素花里观音

　　钦定四库全书
　　御定佩文斋书画谱卷八十七
　　歴代名人画跋七
　　明沈周画卷
　　沈啓南以诗画名呉中其画格率出诗意无描写界画之态画家者流乃以分寸绳墨指而病之岂未知芭蕉为雪中物邪亚卿杨公贯之得此卷于赵中美氏赵与沈有连当为眞笔近呉人所携赝本充人事似此卷者盖少指彼而议此又可乎哉予不深于画每爱啓南之诗见其屋乌若无不可爱者故为一辨【懐麓堂集】
　　明沈周古木慈乌图
　　石田作此盖偶写其西庄景物耳其子云鸿遂藏防谨甚以予父之执也奉以乞言夫其哑哑而鸣翩翩而集相覆以羽相哺以食者云鸿固有感于乌之孝矣若夫扶疎纠结轮囷离奇上耸旁撑其大数围者非木邪世之故家莫不有此木子孙不能保其先业伐而薪之而
　　乌止于他人之屋者多有之云鸿视此而有感焉讵非孝之深者乎【匏翁家藏集】
　　明沈周湖山卷
　　呉中多湖山之胜予数与沈君啓南往游其间尤胜处辄有诗纪之然不若啓南纪之于画之似也大理杨公方向用于时顾有山水之好得此卷爱之而以示予予去呉中数年矣山水胜处虽尝往来于怀然其景象特如梦寐中不复了了阅此何异短舆孤棹穿云涉涧徜徉终日而凡市桥田舍林亭溪阁与夫渔樵所集仙佛所居鱼鸟之闲暇烟霞之晻霭几案间一览殆徧而且免夫登顿之劳何其乐哉【匏翁家藏集】
　　明沈周有竹居画卷
　　武功伯徐公始归呉时首为沈氏落笔志墓自后与白石公父子遂有忘形之交故其翰墨留于有竹居者为多也此卷中诸诗皆武功同时一班人物亦有稍后者虽不能尽出于呉中然远亦不在嘉湖之外也闻之前辈惟洪武间有此一盛至今时始复见也南濠杨循吉题【松筹堂集】
　　石田先生人品既高文章敏赡而学力尤深出其绪余以供游戏要非一时庸工俗匠所能及也先生早师叔明子久旣而无所不学学皆逼真晚岁得高尚书粉本十三段喜其高雅浑融气韵生动得米氏父子之趣间有所作不啻过之若此卷是也是岂可以艺言哉嘉靖乙巳三月十又三日征明题【清河书画舫】
　　米襄阳父子作画一扫画之谬习元则高彦敬我朝则沈啓南先生时时烂漫写之观此卷笔法纵逸若有元气淋漓在毫素间宜太史公之嗟赏也王穉登题【同上】
　　明沈周临王叔明小景
　　石田先生风神朗识趣甚高自其少时作画已脱去家习上师古人有所摹临辄乱真迹然所为率盈尺小景至四十外始拓为大幅粗株大叶草草而成虽天眞烂发而规度防染不复向时精工矣汤文瑞氏所藏此幅亦少时笔完庵诸公题在辛卯岁距今廿又七年矣用笔全法王叔明尤其初年擅塲者秀润可爱而一时题识亦皆名人今皆不可得矣【甫田集】
　　明沈周金焦二山图
　　昔人有诗云长江如白龙金焦双角短自诡以为善名状盖两山之对雄久矣而未有图之者白石翁乃能于三尺赫蹏中写沈深滃郁之势一开卷而此身若登铁瓮城东西指顾皆奇观也然考公题句实未尝登焦山今郭五游次父剪茅于焦之最胜处而杖履往来金山若家圃顾舍而宝爱兹图出入必与偕不忍释手岂幻者眞眞者幻邪【弇州续藁】
　　明沈周大石山聮句图
　　余始从呉兴凌旻所获覩李贞白先生所书大石山与呉文定张子定史明古三君子聮句其结法精劲遒密为生平冠而诗亦险刻有昌黎城南鬬鸡遗调后则杨君谦和章祝希哲文征仲徐昌谷徐子仁署尾尤可爱而独轶沈石田啓南图旻乃托钱谷叔宝补意钱固佳手旻意若有所不足者而乞余题以解嘲未几而家弟敬美偶购得沈图一阅之则墨气秀润如欲滴罨霭掩映大有致觉顾长康王子敬山隂下语为不远间与旻之父大夫及之缓颊欲为延津之合不得也此图后聮句则呉文定书似不能当贞伯而沈亦自和一五言古体余老且倦游矣大石在屋檐下尚阻一蹑屐而啓南画贞伯书百年内竒物既分散数百里外而后先寓目焉事固不可晓也敬美善秘之【弇州续藁】
　　明沈周虞山七星桧图
　　今天下阙里桧已焚秦松非旧独虞山致道观有昭明太子手植七星桧然其存者三耳幽竒怪崛种种横出意表且在理外余俱宋人补者虽自遒伟方之蔑如矣余尝欲令钱叔宝尤子求貌之袖手莫敢先晚得沈石田翁画独其最旧者三株且为诗歌纪之与余意甚合余家小只园缥缈台望山顶苍翠一株今复得此箧笥中又有虞山矣【弇州山人藁】
　　明沈周虎丘图
　　沈石田先生此图为虎丘写而读先生手书诗与匏翁歌似皆以游灵岩雨兴败而次日得虎丘足之者盖以灵岩不可雨故也若虎丘则风雪花月之境无不与人宜者余尝再游灵岩其一亦遇雨委顿返而雨中宿虎丘兰若汲第三泉拾松枝煮茗啜之取所携酒脯从僧雏作起麯饼供赋诗小酌至夜分后犹闻四山歌声隐隐出檐溜树滴外若灵岩有此当不得二公败兴语也【弇州续藁】
　　明沈周涤斋图
　　范良父出所藏涤斋图图为白石翁沈周笔而吾乡毛文简公记之诗者三人余所知文待诏潘司空也白石翁与待诏以书画名天下余无所复赘独文简公所造皆笃实近里语不作后人孟浪而书法亦精谨如司马文正无一笔造次尤可重也【弇州续藁】
　　明沈周赠呉文定行卷山水
　　白石翁生平石交独呉文定公而所图以赠文定行者卷几五丈许凡三年而始就草树水石桥道无一笔不自古人而以胸中一派天机发之千竒万怪种种有眞理至于气韵神采触眼若新落墨皴防独絶蹊迳予所阅此老画多矣无如此者令黄鹤山樵梅道人见之却走三舍董北苑僧巨然当惊而啼曰此子出蓝掩吾名矣鉴赏者亦以予为知言否【弇州山人藁】
　　明沈周临梅花道人秋江待渡图
　　石田先生秋江待渡图是其临梅花道人笔耳老气纷披皴法峭挺而墨色秀润山容水态若峙若流不独似董巨之遒劲也至其位置清远眞有旷朗弥高一碧万顷之意昔人称画有可游者此当是其一矣先生之画于古人无所不摹摹者多胜于自运至作水墨偏好学梅道人得毋亦其性之所近邪康侯胸贮江山而鉴定如海岳外史宜其宝此于笥中不啻宗家之卧游也【嬾眞草堂集】
　　啓南秋江待渡图朱民部所藏自其大父一溪公而来不啻百余岁矣啓南画于北苑巨然诸名家无不撮其胜而奄有之此卷落墨皴防气韵生动观其悬崖断岸江流逶迤桥彴参差云烟变灭无一笔不自古人而以胸中一片天机发之如身坐扁舟出入于峦容川色中令人应接不暇眞明兴第一手也昔人得先世一画扇辄缄藏之时出为感思之助民部以此索题意亦犹此非独楮墨之玩而已【澹园续集】
　　明沈周林居图
　　此图乃白石翁沈啓南早岁为北山僧作其仿黄鹤山樵遂无一笔失度图成垂二十余年而始题诗又三十年而始弃僧而归文待诏所杨君谦蔡九逵王履吉白贞夫皆和之又六十余年而始归余余又和之后有属者和者定皆非凡士也【弇州续藁】
　　明沈周春山欲雨图
　　石田画卷无过春山欲雨其源出巨然僧梅花道人而加以秀润不作惊风怒霆勃怒战掣之状而元气在含吐间峯峦出没草树滃郁頽然若玉环醉西凉蒲桃后将赐温泉沐者卷距今垂百年每一展览觉风格若生墨沈犹湿眞神品也夏日九宜堂与沈山人嘉则舍弟敬美曹甥子念相约为此歌虽咄咄赏新语犹自后尘【弇州山人藁】
　　明沈周呉会溪山卷
　　予少有栖遯之志每于传记中见前贤之适意溪山者辄歆慕不置弱冠遵家君命出践塲屋仕朝着忽忽几三十年虽生于呉会而于溪山之胜固未尝得徧览也而况得登临其间以偿夙昔之素志乎节推樊君舜举以沈啓南此画求题展玩之余不胜慨叹【李杰石城山房藁】
　　明沈周载酒图
　　石田诗落句云主人昨夜载春酒酌月还须唤老夫似未得与此会也其描写风物情景乃尔佳知此老胸中丘壑矣烟波画舫垂杨曲防事事髣髴小祗园独眞山磊块竒胜耳然吾园两高对耸湖石嵌空若罗刹窈窕曲折花竹台榭又似过之恨不与此老同生作天然一段真色也【弇州山人藁】
　　明沈周画隆池阡
　　石田先生游支硎之隆池阡有记记中有诗至其为图则后三百日而始成以此知先生之易于文而不易于画也一展卷际便觉苍翠秀润之气入人眉睫间余游其中再矣不知视画孰胜也【弇州山人藁】
　　明沈周钱塘山行图
　　余尝从桐庐陆行至钱塘诸山不甚遒耸而掩映草树出没庐井甚有意态峰峦翠色欲滴白云间之时时道坌江上沿廻渺弥帆樯相望又别一境界也王子猷云山隂道上行使人应接不暇岂欺我哉比时有公事不能出一语传其胜忽忽往来胸中今得沈啓南先生所图阅之顿还旧观置山房中比于宗生之游不让矣【弇州山人藁】
　　明沈周临黄鹤山樵太白图
　　白石翁笔底走董巨何况黄鹤山樵此画太白山图不知视老樵原本如何当自胜之唯翁亦云榾榾追三月极拟加精致便欲无此卷后辈岂可易其自负出蓝亦不浅矣远浦良畴扁舟矮屋出没于云雾杳霭间连峯障天竒石插地枫丹楸碧应接不暇茂来出示之几欲移家此间买两豢角犊垦十双也【弇州山人藁】
　　明沈周临倪迂画
　　石田先生于胜国诸贤名迹无不摹写亦絶相似或出其上独倪迂一种淡墨自谓难学盖先生老笔密思于元鎭若淡若疎者异趣耳独此帧萧散秀润最为逼眞亦平生得意笔也【画禅随笔】
　　明沈周湾东草堂图
　　沈石田湾东草堂图酣浓蓊郁纯法董源有题句云爱子别业湾之东去家仅在一里中蔽门遮屋树未大矮檐但见麻芃芃频年一意躭诗酒翻然改与耕夫耦赤脚馌饭走细塍戴笠牵牛映新柳时人喃喃笑子愚阿翁尽有髙明居何至妻子嫌侧陋何信兄弟专锱铢从人自说渠自好力田养亲殊有道强于远宦窃升斗手种长腰使亲饱力田养亲乐已多兄弟妻子如予何我与题诗解嘲骂门外雨来蛙满河成化壬辰五月二日为德韫弟作沈周【六研斋二笔】
　　明沈周栁洲烟艇图
