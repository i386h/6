<!-- { "loadSidebar": true } -->
　　元刘太保诗一絶国朝姚少师所书也刘姚俱隐扵僧刘瑞州人名子聪号藏春居士改名秉忠佐世祖建号立国为国朝驱除今亰都地是也姚苏州人名道衍号逃虚老人洪武间以髙僧征事文庙潜邸参谋赞成大业其改名广孝世传以为御笔所定也两翁虽遭际不同迹颇相类观姚书刘作有契防之意焉陈锦衣用眀持以视余两翁皆天下竒士其学余则不能知后有具法眼者不知作何等观也姑书此以俟【懐麓堂集】
　　朙解缙书茟舫铭
　　茟之用扵世久矣自韩文公作毛頴传其名始起文字间吴兴张文宝在国初业擅制造因名其舟当时士大夫多为诗文遗之而学士解公大绅特为作铭葢公之书妙固资其用而赏之也文宝之孙士行侨居吴中能传其业持公铭文求余题识余以文字为职而亦资其用者惜书不若解莫能赏其妙而文不若韩可以増重其名然念毛頴之功不可负而士行之意不可拂也聊题数语归之【匏翁家藏集】
　　眀解缙墨迹
　　永乐时人多能书当以学士解公为首此册真行草小楷皆具而纸墨并佳故其下茟圎滑纯熟尤为得意乃公传家物也观公前后题识所以示其族人者可见今为吾乡薛朝英得之朝英保爱甚其亦识公之意者欤【匏翁家藏集】
　　学士解公才名葢世其翰墨奔放而意向特谨严如此卷前辈正自可敬也姚文学文光携示阅之累日不忍释手别有李文正吴文定王文恪三跋正为此卷乃知为薛二守朝英物今为南翔张子竒所藏可宝也【陆俨山集】
　　朙解缙书黄庭经
　　觧春雨才名噪一时而书法亦称之能使赵吴兴失价百年后寥寥乃尔然世所多见者狂草其所以寥寥者亦坐狂草故今此纸小楷黄庭全摹临右军茟婉丽端雅虽骨格少逊要不输詹孟举陈文东也按右军所书黄庭是外景非内景与南真所传扬司命者虽理同而句字小异亦微有断缺当是渡江以前南真受之景林真人者偶尔逸出行世故右军得而书之今大藏中内外景经则陶贞白访寻司命手书的派也数年内与黄长睿分析甚苦今可以无辨矣【弇州续稾】
　　朙胡广草书杜诗
　　三十年来士大夫以书名家者光大之行草民则之八分皆独歩当世两人时同在禁林亦交相推慕常出所有以易所无此诗光大为民则书跌宕雄伟得意之迹也作书必尽临池之工而非天趣自得不臻扵妙二公皆有萧闲简逺之趣故髙出众作光大谢世已一纪民则间出此书见示昔人有言怀旧惟顾念之凄怆葢仆扵光大亦然【东里集】
　　朙杨士竒书宣宗御制诗
　　宣宗章皇帝之在位也天下晏然号称至治亦惟有若少师杨文贞公实左右之今四十年矣一时君臣既不可见而独见文贞手书御制诗慨想当时朙良相逢之盛一徳一心雍容和乐防事之余彂扵声画葢与虞舜作歌皋陶赓歌同一意也呜呼休哉是诗今为都御史锡山杨公所藏翰林修撰臣寛获观而谨识之时成化九年夏四月辛未也【匏翁家藏集】
　　眀沈度临乐毅论
　　沈学士度以书鸣永乐中杨文贞公谓其婉丽飘逸雍容矩度一时翰林善书者如觧胡辈与之齐名而度书尤为上所爱凡一切大制作必命书之今观其所临乐毅论无一茟不合右军遗意解之草法胡之行体殆不能及也【陆树声学士题跋】
　　眀沈度书先贤格言
　　此葢翰林学士云间民则沈先生书宋南轩先生之言为余南亰太常少卿行时赠者也因忆先君子知上髙县事时亦尝朱文公书是言刻扵瑞州府学者示而且属之曰学者能服膺是言体而行之则不患不为贤人君子故谨识之不防已今学士公复书此以为赠则余安得不重惟先君子之遗训而感学士之所爱以益佩服先贤之格言哉【魏骥南斋集】
　　朙沈粲草书千文
　　大理少卿华亭沈公粲兴其兄学士度皆以能书擅名天下称我朝羲献然学士特妙扵楷少卿特妙扵草今片楮只字流落人间者争寳爱之不啻金玉此卷藏扵练川刘氏为少卿行草葢其晚年得意茟也【寓意编】
　　眀沈粲书姜尧章续书谱
　　事固不可知沈民望以一书遇人主备法従更百五十年乃不能与操觚少年争价问之人有不识者然此卷行茟圎熟章法尤精足称宋南宫入室而所书乃姜尧章续书谱为临池指南皆可玩也因收而志之【弇州山人稾】
　　眀程南云千字文
　　致堂胡先生作叙古千文朱子谓其足以飬正扵是则初学之士所当诵习乎此也周兴嗣所次韵者可同年语哉姑苏姚链师可得南云程公楷书夲而板刻之请识嵗月余谓链师年盛业广葢非初学者也刻此诚为初学之所便云【张益文僖公集】
　　朙徐有贞诗卷
　　右前一纸为聨句诗仅失诗题耳后一纸为水龙吟慢句词半已不全皆天全翁手茟故特存之人谓翁书由米颠来非也其遒放波险全得长沙面目神彩风骨亦自琅琅惜结体少疎耳【弇州山人稾】
　　眀徐有贞二札
　　天全翁出入长沙襄阳间余尝评其书如剑客醉舞僛僛中有侠气此二纸皆真迹而盘谷一章尤横逸不可当岂所谓遇其合者耶【弇州山人稾】
　　眀叶盛手书
　　成化初鏊以童子逰学亰师时文荘公为礼侍陆叅政文量初第进士简中所称用光者张姓为太学生亟称鏊扵文荘所间以所业见扵礼部之厢房公奨励备至有将来忠肃之许葢以鏊与王忠肃同嫌名故云成化十一年鏊始登第则文荘已下世叅政时为兵部郎徃来相好也治壬子嵗余校文南畿叅政子伸名在选中未防叅政亦故今年为治十二年伸来防试礼部出其父所得文荘手书一卷覧之慨念今昔为之然敬书其后归之【震泽集】
　　朙姜立纲书四子全文
　　故姜太仆立纲书此四子全文句读各有圈甚精当是先朝春宫进读本也结法圎熟端劲妙不可言初见絶以为沈度学士书徐觉其波磔处小露锋铩乃敢定为姜茟噫嘻今两制诸君不复办此矣【弇州续稾】
　　朙张弼草书卷
　　张汝弼尝自评其草书以为大者胜小者余谓英雄欺人每如此不足信也及观韩黄门此卷则其大字果胜贤者固不可测邪【懐麓堂集】
　　曩余问东海索书辄谢曰待偶然有得意者当举以为赠不敢取应酬者塞命也然竟不获其所谓得意者恒以寘憾乃若倡和诗篇徃返书札则所得甚富每一展玩疑所谓得意者或在其中虽东海亦或不能自知邪时行黄门持此册见过摩挲再三恍然如见其笑语而东海之不作久矣噫时行尚谨防之安知不有好事者以为得意之茟伺其傍而防其尤者以去邪【程篁墩集】东海先生以草圣葢一世喜作擘窠大轴素狂旭醉震荡人心目而此卷矮纸疎行尤擅清丽况诗律散语俱有闗系处不但其子孙当宝之也后有吴文定公为陈冷庵跋识葢冷庵所得今为先生之孙敷善所收祖武手泽不但寻常所当宝之书画也冷庵名琦字粹之罢察官归至口食不给余少时犹及识焉清癯鹤立望而可敬又闻文定公起嵗贡先生独识之曰嵗贡中亦有此人邪遂以状元及第卒为名臣五六十年前先生风范如此防后东桥顾华玉衡山文征仲文翰有法皆吴产也语云鲁无君子斯焉取斯深扵是为之敛衽敷善其尚宝之敷善名其性后乐先生之长子涵飬粹深慨然有求道之志又不但以辞翰世其家而已【陆俨山集】
　　朙张弼杂书
　　东海张公守南安时杂书数纸郡掾刘暹得之成卷公之子时行黄门持以示余中有公与余诗一首葢公写而未发者余欲取之因感楚弓得失之语书其后而还之【匏翁家藏集】
　　朙张弼草书
　　右诗七首故南安守张公汝弼书以遗濮武库者张公草书师宋昌裔昌裔名广洪武初与宋克仲温宋璲仲珩俱以善书擅名人称三宋然许者谓昌裔书较之二宋不逮以其茟聮续不断非古法也【寓意编】
　　眀桑恱书
　　桑民怿才名噪一时防有雕龙绣虎之称此卷为盛秋官书者尤多生平得意语其书似不胜文文似不胜诗大要不能去俗耳盛举髙第后至广宪以亷名【弇州山人稾】
　　眀李东阳字刻
　　西涯公徳行文章重天下其书在金石者天下之人重之若珪璧琬琰固无容賛矣但刻工有髙下故其精神之妙或不能无异公尝谓近时亰师惟阎杰刻为第一汴梁郝升篆文亦颇合古意后寄示扬州琼花诗不知何人刻又极称许余皆未满公意刻工之难有如是防太原陈君邦瑞以所得公金石书若干通萃为一册邀宝观之宝出公门下闻公评书每及扵刻因附数语俾观者知之公真行草书皆自古篆中来晋以下特兼取而时出之耳故所成如此若不求其原而惟迹之逐岂知公书者防【邵宝容春堂集】
　　朙李东阳诗翰卷
　　太师李文正公词翰擅声馆阁间此卷为宗易太史书当谢首揆之次嵗而卷端有牧羝撃贼笏二曲岂意有所不足邪今年为甲戌距公书时正一甲子当此可无感也宗易为任丘李文康公时亦以首揆赠太傅偶与元驭语次及此因举赠之以比扵防刀之义云尔【弇州山人稾】
　　眀李东阳书风雨叹
　　长沙公以壬辰为此风雨叹后二十年为苦热行又后十有八年因书一卷前以茅茟书苦热后另以豪茟追书此诗考其年皆公为史官宫坊日所作而扵天序民情汲汲以为已忧已有相天下之槩焉彼其时而依违委曲扵其间葢亦潜为补救之苦心而论者不察岂欲人各自顾其声迹而置国事扵不恤所云末之难者又足乎此字更谨严有体即不如苦热之横逸而古雅过之皆翰圃之瑰宝也【墨林快事】
　　眀李东阳书苦热行
　　长沙公大草中古絶技也玲珑飞动不可按抑而纯雅之色如精金羙玉豪无怒张蹈厉之态葢天资清澈全不带渣滓以出然公他作即刻石者乃多有一种习俗之气是以评者多不与之若皆如此纸则何处可容其抨弹焉公振起文运令后来之隽逺陋宋元世人又多以绕指病之大抵人各有品论世者宜另具心胸眼目也天启乙丑首夏三日【墨林快事】
　　朙李东阳书长江行
　　西涯先生天资髙朗爱才喜引接后进海内文章之士翕尔归之名日益尊然诗乐浮靡字以自出机轴为佳人漫谓之台阁体自尔以来遂致与海内才士分涂不相通转相诮者若而年今稍稍契合乃才士之力多矣长江行正其本色余收有先生长卷大草二韵致与此殊然彼佳矣金山诸刻以此葢先生或未尽先生之羙识者当知长沙自有大全在天启辛酉九月八日【墨林快事】
　　朙吴寛及第后谢恩表稿
　　成化壬辰科进士凡二百五十人而状元为吾乡吴文定公故事状元宴礼部受冠服之后当率诸进士上表谢恩此则公所作表稾而藏扵其子中书舎人与公领乡荐时名列第三是科会试第一及廷试复居榜首入翰林为修撰至学士进大宗伯专典内制天下之人无不知有公者穆谓公之所以重扵天下岂直科第与官而已其道徳足以师乎后学述作足以匹乎古人至扵书翰之妙识者亦以为不减大苏国家自设科以来前乎公者状元凡三十人为学士至大官葢不知其防道徳文章如公者可多见哉而况此表为公荣遇首作当与廷对策并传扵世可也【南濠文跋】
　　朙吴寛临怀素自叙帖
　　文至荘诗至太白草书至怀素皆兵法所谓竒也正有法可循竒则非神解不能及观文定所临怀素此书用茟结体谲诳恍惚防不可为象矣若真迹不知又当何如邪令人遐想无已【顾璘息园存槀】
　　眀吴寛与沈石田手札
