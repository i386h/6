<!-- { "loadSidebar": true } -->
　　大姚去姑蘓城东南二十里临诸江湖江则吴淞江姚城江白蚬江小龙江湖则有陈湖叶宅湖车坊漾独墅淹是也大姚地可百畆浮诸水之间有小山高不满数丈上有古刹依山之顚曰文殊院正殿有文殊坐师像甚竒古周围有深渠数匝乃诵经行道之迹也唐宋名公留题甚多皆刻诸石以置于壁间米南宫弟兄尝居于其地旧址犹可考余别业数椽在笠泽姚澄江之北与大姚隔小龙江相望咫尺时复往焉至正甲申余在燕京忽得此卷因拾以归吴丙申之变余避地入闽丁酉归家业一空而此卷仅存戊申吴复兵燹余亦流离濠梁己酉复归田里故居焚荡荒榛破砾不堪举目又复得此卷于野人家事物之遇岂偶然哉辛亥秋七月暇日展卷太息因识于后以记嵗月云耳云浦道人【鐡网瑚】米氏父子本襄阳人而寓居京口尝观海岳翁表吾乡朱乐圃先生墓云余昔居郡与先生游则海岳又尝寓苏而其女因以嫁大姚村人此仿大姚江图所由作也修宋史者直云吴人而后之论撰者遂以为吴县人失之矣【寓意编】
　　宋米友仁云山图
　　往年过京口登北固眺金焦俯临大江时春雨初霁江上诸山云气涨漫冈岭出没林树隠见恨无老杜荡胸之句为之发挥乃今倐见此图知海岳庵中人笔力之妙能尽得予当日所覩掩卷追念不觉惘然【吴师道礼部集】书法画法至元章元晖父子而变盖其书以放易庄画以简代密然于放而得研简而不失工则二子之所长也【同上】
　　宋米友仁烟峦晓景
　　昔米芾尝谒宋帝于宣和殿帝乃从容顾芾问曰闻卿复工画然乎否乎芾适置友仁所笔楚山清晓图在懐袖间因即出以献御览则称羡今观元章墨帖谓吴江宰同寮语陈叔逹善作烟峦云岩吾子友仁亦能夺其善駉遂知元章沉痼于誉儿癖矣至正十五年己未八月十二东原申屠駉敬书于越州寓邸之戒得斋【续书画题跋记】
　　宋米友仁潇湘竒观
　　右将仕郎米友仁画潇湘竒观一卷且自识之盖其父元章为礼部员外郎先居太原后徙襄阳过润州羡山川佳丽于是结庵于城东号曰海岳宣和间尝进友仁所画楚山清晓图上悦因得名当世然其笔意大率图与竒观相似却无画工习故士大夫寳之嗟乎一门清适自宗荐许亦可以见其父子之能矣上清外史薛羲题【书画题跋记】
　　米氏父子书画擅当世是卷沉着痛快字如其图尤合作也临川葛元喆题【同上】
　　江南竒观在北固诸山而北固竒观在东冈海岳晴雨晦明中执笔模冩非其人胸中先有千岩万壑者孰能神融意适收景象于豪芒咫尺之间哉米家父子何夺天巧之多也宣城贡师泰题【同上】
　　细观米友仁潇湘竒观笔墨温粹防染浑成信夫钟山川之秀而复发其秀于山川者也其后跋语若贡公防甫葛公元喆刘公守中言之尽矣至于上清外史薛公卿素与吴兴赵松雪评论书画尤为精到且知其父元章宣和间尝进友仁所画楚山清晓图为当时称赏况竒观者尤晩年之作也居贞其寳之雪鹤山人邓宇志【同上】
　　余家藏倪迂遗集有与陈叔方书云海岳庵图旦晩临毕既全璧以归而集中复附载陈书云海岳庵图谨授山甫卢君以逹云林胸次清旷笔意萧逺当咄咄逼真矣暇日能寄小帧如对可人也因展观録之其昌【同上】小米墨戯余所见潇湘白云图沈启南跋云三十年耳闻求一见而主人靳不出晚嵗始得观则无及矣其尊重如此此亦潇湘之流亚也壬寅至日董其昌书【同上】
　　宋米友仁潇湘八景卷
　　战国而下治皆茍且之治也战国而下学皆茍且之学也治固有任之者矣学至宋亦可观焉然尽道而未尽制如有王者孰可以为名世哉不独此也孟子曰工不信度则百工自战国而下亦皆茍且矣尝观考工记一车一弓而为之尽制如此而设色缋画要之不与世教也亦尽制如此然则君子之于天下也可一事而或茍且为之哉傅君梦求得米元晖所画潇湘八景防过闽余阅之计今四百年无剥落者此纸墨之工不足竒也然神采思致意态有今之名画不能寘一毫者可见去古益逺而事益茍且不特如孟子所谓不信度而已有世敎之忧者观此寜不重有所感也夫【舒芬梓溪集】
　　宋米友仁湖山烟雨图
　　米元晖眼中阁烟雨胸次有丘壑故含毫和墨即澄心堂纸为此图四明袁文清公居馆阁时所尝收蓄者也后为郡人夏叔冝家所得叔冝兄弟争相寳秘每袖以相夸秦割十五城以求璧而荆山之人则用之而抵鹊岂非物以罕见为贵世固无定情邪文清久游京国厌饫冨贵之余思一覩家山而不可得见夫画笥所有而收蓄之冝矣叔冝兄弟居江山胜处一开户牖则千厓万壑不呼而登几格其于是图亦收蓄而寳秘之如此何乃兼人之所好哉九灵山人题【鐡网瑚】
　　宋米友仁山水图
　　自古极盛之世天下之间和同无间粹英秀杰之气充盈洋溢是以贤才之生多骈发递见父子兄弟俱以所长称于时者众矣而宋东都为甚相业功名则吕氏范氏道徳之纯则程氏文章则苏氏曽氏王氏孔氏刘氏其他至不可胜数而米氏父子各以画名家亦皆擅一时之妙岂人力所及哉天欲固人之国家必生才以植其本使之扶而立之辅而翼之或从而藻绘润饰之不如此不足以见盛大之美也元晖此图乃避地新昌时作山川林麓吐吞开辟有排斡元气之势实可与古作抗衡不特追配先人而已当人物凋谢之余洞视今昔慨叹久之【逊志斋集】
　　宋米友仁逻钓图
　　吴淞秋晚羣渔集小舟捕鱼渊中谓之起丛今观史文鉴户曹藏小米此图览之景物宛然其间渔具数种余不能识安得陆鲁望者为一一赋之【匏翁家藏集】
　　宋米友仁水墨云山图
　　首楞严经云不知色身外泊山河虚空大地咸是妙明心中之物由是则知画工以豪端三昧冩出自己江山耳不然何曲尽其妙也邪观此图者当如是观可也玉芝岩老人题【书画题跋记】
　　米元晖自称有设色袖珍卷为生平第一当时已为翟伯寿所豪夺此卷在水墨游戯中深入北苑三昧可称神品矣董其昌题【同上】
　　宋米友仁云山卷
　　米敷文书画歩骤阿翁而画为胜邓公寿称其天机超逸不事绳墨防滴烟云草草而成而不失天真观此图知公寿之妙有鉴裁也昔人谓山水之变始于吴成于二李树石之状妙于韦鸥穷于张适厥后荆闗顿造其防范李愈臻其妙自米氏父子出山水之格又一变矣譬之书家殆如杨少师之散僧入圣者耶妄子有曰善画无根树能为朦胧云信斯言也则山之冰澌斧刃树之刷脉镂叶者佳处安在敷文寿至八十神明不衷陈仲醇谓得画中烟云供养吾为之击节矣【嬾真草堂集】
　　宋米友仁潇湘白云图
　　米元晖作潇湘白云图自题云夜雨初霁晓烟欲出其状若此此卷余从项晦伯购之携以自随至洞庭湖舟次斜阳篷底一望空濶长天云物怪怪竒竒一幅米家墨戯也自此每将暮輙卷帘看画卷觉所将卷为剩物矣湘江上竒云大似郭河阳雪山其平展沙脚与墨沈淋漓乃似米家父子耳古人语郭熙画石如云不虚也【容台集】
　　宋米友仁海岳庵图
　　前代画山水至两米而其法大变盖意过于形苏子瞻所谓得其理者是图山峰隠映林木惨澹长江千里之势宛然目中胸次非有万斛风雨不能下笔安得此笔尽画洞庭三峡石城赤壁使未至者若履其地邪吾尝见真本于新安郑出正家他皆临本【闻过斋集】
　　米元晖又作海岳庵图谓于潇湘得画境其次则京口诸山与湘山差类今海岳图亦在行笈中元晖未尝以洞庭北固之江山为胜而以其云物为胜所谓天闲万马皆吾师也但不知云物何以独于两地可以入画或以江上诸名山所凭空阔四天无遮得穷其朝朝暮暮之变态耳此非静者何繇深解故论书者曰一须人品高岂非品高则闲静无他好萦故耶【容台集】
　　宋米友仁云山
　　曹周翰出示大父公所藏米卷余虽不知画观其云山烟树走笔而成萦纡蓊郁之致超然脱去蹊径知为真迹无疑也展卷至后题輙语周翰此元晖笔耳曽之一跋盖题元章他书好事者装池时误缀其后匏庵先生未暇深考因定以为元章余既凭笔迹臆断其非又按元章本传终于徽宗朝其年仅四十有九而此题距绍兴乙卯盖三十年又他本供御为元晖所鉴定者皆在绍兴中其寿至八十余与所云老境者适相合夫笔墨之辨世已不能知独恃嵗月可据而乃失之于匏翁题识可不慎欤又考蔡肇所撰元晖墓铭卒之嵗为崇宁则其必非父迹又不待辨而了然矣【学古绪言】
　　宋宋子房画山
　　唐人王摩诘李思训之流画山川峰麓自成变态虽萧然有出尘之姿然颇以云物间之作浮云杳蔼与孤鸿落照灭没于江天之外举世宗之而唐人之典刑尽矣近嵗唯范寛稍存古法然防有俗气汉杰此山不古不今稍出新意若为之不已当作着色山也【东坡集】
　　宋李时雍墨竹
　　右墨竹二幅行草三幅皆廹近文湖州乃李致尧笔也双鱼印为时雍二字圆印文为致尧而方印则云李大醉墨致尧隲之长子故自谓李大致尧早以书画名于时元符初黄鲁直在戎州致尧尝从乞书黄甚予之距元祐四年盖十年耳其后为尚书郎冯澥书奏疏由是被遇为书学博士云【鹤山集】
　　宋张择端清明上河图
　　翰林张择端字正道东武人也防读书游学于京师后习绘事本工其界画尤嗜于舟车市桥郭径别成家数也按向氏评论图画记云西湖争标图清明上河图选入神品藏者冝寳之大定丙午清明后一日燕山张着跋【鐡网瑚】
　　金燕山张着以此图为张择端笔必有所据至后人乃以择端作于宋宣政间今画谱具在当时有如斯人斯艺而独遗其名氏何邪大卿朱公藏此已久余始得展阅恍然如入汴京置身流水游龙间但少香尘扑靣耳朱公云此图有槀本在张英公家盖其经管布置各极其态信非率易所能成也【匏翁家藏集】
　　是图藏阁老长沙公家公以穆游门下且颇知书画每暇日輙出所藏命穆品评此盖公平生所寳秘者观其位置若城郭市桥屋卢之逺近高下草树马牛驴驼之大小出没以及居者行者舟车之往还先后皆曲尽意态毫髪无遗盖汴京盛时伟观可按图而得而非一朝一夕之所能者其用心亦良苦矣圗有金大定丙午燕山张着跋云翰林张择端字正道东武人也防读书游学京师后习绘事工于界画自成一家又引向氏图画记谓择端复有西湖争标图与此并入神品元至正壬辰西昌杨准跋则谓前有徽庙标题后有金诸老诗及私印若干今皆不存长沙公自为诗细书其后【寓意编】周氏所藏清明上河图乃故宋宣政年间名笔也笔意精妙固自冝入神品观者见其邑屋之繁舟车之盛商贾财货之充羡盈溢无不嗟赏歆慕恨不得亲生其时亲目其事然宋祚自建隆至宣政间安养生息百有五六十年太平之盛盖已极矣天下之势未有极而不变者此固君子之所寒心者也然则观是图者其将徒有嗟赏歆慕之意而已乎抑将犹有忧勤惕虑之意乎噫后之为人君为人臣者冝以此图与无逸图并观之庶乎其常守冨贵也【李祁云阳集】
　　张择端清明上河图皆南宋时追摹汴京景物有西方美人之思笔法纎细亦近李昭道惜骨力乏耳【容台集】

　　御定佩文斋书画谱卷八十三
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第八十四巻
