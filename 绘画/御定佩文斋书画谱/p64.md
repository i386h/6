<!-- { "loadSidebar": true } -->
　　文湖州授东坡诀云竹之始生一寸之萌耳而节叶具焉自蜩腹蛇跗至于劒抜十寻者生而有之也今画竹者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如起鹘落少纵则逝矣坡云与可之敎予如此予不能然也夫旣心识所以然而不能然者内外不一心手不相应不学之过也且坡公尚以为能然者不学之过况后之人乎人徒知画竹者不在节节而为叶叶而累抑不思胸中成竹从何而来慕逺贪髙逾级躐等放弛情性东抹西涂便为脱去翰墨蹊径得乎自然故当一节一叶措意于法度之中时习不倦眞积力久至于无学自信胸中真有成竹而后可以振笔直遂以追其所见也不然徒执笔熟视将何所见而追之邪茍能就规矩绳墨则自无瑕纇何患乎不至哉纵失于拘久之犹可达于规矩绳墨之外若遽放逸则恐不复可入于规矩绳墨而无所成矣故学者必自法度中来始得之画竹之法一位置二描墨三承染四设色五笼套五事殚备而后成竹粘帧矾绢本非画事茍不得法虽笔精墨妙将无所施故倂见附于此粘帧先须将帧干放慢靠墙壁顿立平稳熟煮稠面糊用椶刷刷上看照绢边丝缕正当先贴上边再看右边丝缕正当然后贴上次左边亦如之仍勿动直待干彻用木楔楔紧将下一边用鍼线密缝箭杆许一杖子次用麻索网罗绷紧然后上矾毕仍再紧之
　　矾绢不可用明胶其性太紧绢素不能当久则破裂须紫色胶为妙春秋隔宿用温水浸胶封盖勿令尘土得入明日再入沸汤调开勿使见火见火则胶光出于绢上矣夏月则不须隔宿冬月则浸二日方开别用浄磁器注水将明浄白矾研水中尝之舌上微涩便可太过则绢涩难落墨仍看绢素多少斟酌前项浸开胶矾水相对合得如淡蜜水微温黄色为度若夏月胶性差慢颇多亦不妨再用稀绢滤过用刷上绢隂干后落墨近年有一种油丝绢幷药粉绢先须用热皁荚水刷过候干依前上矾
　　一位置须看绢幅寛窄横竪可容几竿根梢向背枝叶逺近或荣或枯及土坡水口地面髙下厚薄自意先定然后用朽子朽下再看得不可意且勿着笔再审看改朽得可意方始落墨庶无后悔然画家自来位置为最难盖凡人情尚好才品各各不同所以虽父子至亲亦不能授受况笔舌之间岂能尽之惟画法所忌不可不知所谓冲天撞地偏重偏轻对节排竿鼓架胜眼前枝后叶此为十病断不可犯余各从已意
　　冲天撞地者谓梢至绢头根至绢末阨塞塡满者偏轻偏重者谓左右枝叶一边偏多一边偏少不停趁者对节者谓各竿节节相对
　　二描墨握笔时澄心静虑意在笔先神思专一不杂不乱然后落笔须要员劲快利仍不可太速速则失势亦不可太缓缓则痴浊复不可太肥肥则俗恶又不可太痩痩则枯弱起落有准的来去有逆顺不可不察也如描叶则劲利中求柔和描竿则婉媚中求刚正描节则分断处要连属描枝则柔和中要骨力详审四时荣枯老嫩随意下笔自然枝叶活动生意具足若待设色而后成竹则无复有画矣
　　三承染最是紧要处须分别浅深翻正浓淡用水笔破开时忌见痕迹要如一段生成发挥画笔之功全在于此若不加意稍有差池即前功俱废矣法用番中青黛或福建螺青放盏内入稠胶杀开慢火上焙干再用指面旋防清水随防随杀不厌多时愈杀则愈明浄看得水脉着中蘸笔承染露叶则淡染老叶则浓染枝节间深处则浓染浅处则淡染更在临时相度轻重
　　四设色须用上好石緑如法入清胶水研淘作分五等除头緑麤恶不堪用外二緑三緑染叶面色淡者名枝条緑染叶背及枝榦更下一等极淡者名緑花亦可用染叶背枝榦如初破箨新竹须用三緑染节下粉白用石青花染老竹用藤黄染枯竹枝榦及叶梢笋箨皆土黄染笋箨上斑花及叶梢上水痕用檀色防染此其大略也若夫对合浅深斟酌轻重更在临时
　　调緑之法先入稠胶研匀别煎槐花水相轻重和调得所依法濡笔须轻薄涂抹不要厚重及有痕迹亦须嵌墨道遏截勿使出入不齐尤不可露白若遇夜则将緑盏以净水出胶了放干明日更依前调用若只如此经宿则不可用矣
　　五笼套此是画之结裹尤须缜密后设色干了子细看得无缺空漏落处用干布净巾着力拂拭恐有色脱落处随便补治匀好除叶背外皆用草汁笼套叶背只用淡藤黄笼套
　　草汁之法先将好藤黄浸开却用杀开螺青汁看深浅对合调匀便用若隔夜则不堪用若暑月则半日即不堪用矣
　　墨竹谱【说郛作管道升撰】
　　墨竹位置一如画竹法但榦节枝叶四者若不由规矩徒费工夫终不能成画矣凡濡墨有深浅下笔有重轻逆顺往来须知去就浓淡麤细便见荣枯乃要叶叶着枝枝枝着节山谷云生枝不应节乱叶无所归须一笔笔有生意一面面得自然四面团圞枝叶活动方为成竹然古今作者虽多得其门者或寡不失之于简略则失之于繁杂或根榦颇佳而枝叶谬误或位置稍当而向背乖方或叶似刀截或身如板束麤俗狼藉不可胜言其间纵有稍异常流仅能尽美至于尽善良恐未暇独文湖州挺天纵之才比生知之圣笔如神助妙合天成驰骋于法度之中逍遥于尘垢之外纵心所欲不逾绳准故一依其法布列成图庶几后之学者不防于俗恶知所当务焉
　　一画竿若只画一二竿则墨色且得从便若三竿之上前者色浓后者渐淡若一色则不能分别前后矣然后梢至根虽一节节画下要笔意贯穿梢头节短渐渐放长比至节根渐渐放短每竿须要墨色匀停行笔平直两边如界自然员正若拥肿偏邪墨色不匀间麤间细间枯间浓及节空匀长匀短皆文法所忌断不可犯颇见世俗用蒲絟槐皮或叠纸濡墨画竿无问根梢一样麤细又且板平全无员意但堪发笑学者切忌不宜仿效
　　二画节立竿旣定画节为最难上一节要覆盖下一节下一节要承接上一节中间虽是断离却要有连属意上一笔两头放起中间落下如月少弯则便见一竿员混下一笔看上笔意趣承接不差自然有连属意不可齐大不可齐小齐大则如旋环齐小则如墨板不可太弯不可太逺太弯则如骨节太逺则不相连属无复生意
　　三画枝各有名目生叶处谓之丁香头相合处谓之雀爪直枝谓之钗股从外画入谓之垜叠从里画出谓之迸跳下笔须要遒健员劲生意连绵行笔疾速不可迟缓老枝则挺然而起节大而枯痩嫩枝则和柔而婉顺节小而肥滑叶多则枝覆叶少则枝昂风枝雨枝触类而长亦在临时转变不可拘于一律也尹白郓王随枝画断节旣非文法今不敢取
　　四画叶下笔要劲利实按而虚起一抹便过少迟留则钝厚不铦利矣然写竹者此为最难亏此一功则不复为墨竹矣法有所忌学者当知麤忌似桃细忌似柳一忌孤生二忌并立三忌如叉四忌如井五忌如手指及似蜻蜓翻正向背转侧低昂雨打风翻各有态度不可一例抹去如染皁绢无异也
　　竹态谱
　　凡欲画竹者先须知其名目识其态度然后方论下笔之法如散生之竹竿下谓之蚕头蚕头下正根谓之又名竻旁引者谓之边或谓之鞭节间乳赘而生者谓之须傍根生时谓之行边边根出荀谓之伪笋又名二笋丛生之竹根外出者谓之蝉肚根竹下插土者谓之钻地根凡竹从根倒数上单节生枝者谓之雄竹双节生枝者谓之雌竹或云从下第一节生单枝者谓之雄竹生双枝者谓之雌竹生长挺挺然者多笋笋初出土者谓之又名蕊又名【下巧反】又名竹胎稍长谓之牙渐长名茁又名防【徒改反又音台】又名子又名苞又名菌过母名□【音官】别称曰箨龙曰锦绷儿曰玉版师蔀叶谓之苞箨又名箈解箨谓之篛半笋谓之初篁梢叶开尽名防方为成竹竹谓之竿竿中之水结而为膏曰黄竿上之肤曰筠竹之皮曰笢【武尽反】刮下青皮谓之筎火烧谓之□火烧出汗谓之沥竹之节曰箹【乙孝反】竹列谓之笐竹叶谓之【尹涉反】竹叶下垂曰箁箬竹枝谓之天箒竹花谓之箮【虚元反】又名华草又名竹实谓之练实竹有病谓之篵【二公反】竹枯换根谓之防竹枚谓之个积竹曰攒批条曰篾稨而为瓦曰杀青而尺截曰简聮简曰防熨而为版曰防【音业】竹貌谓之蓊【上声】竹声谓之刘【去声】竹色谓之苍筤竹态谓之婵娟竹深谓之竹得风其体夭屈谓之夭屈谓之笑生而曲曰箞弱曰防【上声】此其名目之大略也若夫态度则又非一致要辨老嫩荣枯风雨明晦一一样态如风有疾慢雨有乍久老有年数嫩有次序根榦笋叶各有时候今姑从根生笋长至于生成壮老枯瘁风雨疾乍各各态度依式图列如左虽未能悉备抑亦可见其梗槩用资初学不为达者设也竹根二种【凡散生之竹类先一年行根而敷生次年出笋而成竹丛生之类不待行根而频年出笋成竿然须至次年方成枝叶也】
　　一散生之竹根皆横生而长如筀竹淡竹甜竹描头竹白竹篌竹水竹防竹窈竹竹浮竹江南竹双叶竹鳯尾竹龙防竹寸金竹雪竹竹箪竹防竹广竹之类是也
　　一丛生之竹根皆丛生而下短如苦竹慈竹簧竹桃竹枝竹荡竹刺竹由衙竹防竹钩丝竹之类是也竹之为物非草非木不乱不杂虽出处不同盖皆一致散生者有长幼之序丛生者有父子之亲密而不繁疎而不陋冲虚简静妙粹灵通其可比于全徳君子矣画为图轴如瞻古贤哲遗像自令人起敬慕是以古之作者于此亦尽心焉【画苑补益】
　　张退公墨竹记【不知何代人画苑补益附于李衍之后今从之】
　　夫墨竹者肇自明皇后传萧恱因观竹影而得意故写墨君以左右叶摆隂阳梢根一向一背雀爪相依相靠孤一迸二攒三聚五春夏长于柔和秋冬生于劈刋天带晴兮偃叶而偃枝云带雨兮坠枝而坠叶顺风不一字之铺带雨无人字之排传前代之法则作后世之规矩大抵竹观叠叶树看生枝埽叶者尖不似芦细不似柳三不似川五不似手写枝者嫩不直立老不斜撼榦不鼓架节不鹤膝攧竹者不可太速太速则忙忙而势弱不可太慢太慢则迟迟而骨痩又不可肥肥而体浊亦不可痩瘦而形枯亦不可长长而辽窎亦不可短短而寒躁叶要轻重相间枝宜髙下相得得之心应之手心手相迎则无不妙矣斯者动秀士之吟情引骚人之咏句若不识其机无能得其意节若翘鹤势若匙柄取多意之功叠叶如排劒戟顺四时之气写枝似卧龙蛇节不厌髙如苏武之出塞爪不厌乱若张顚之醉书布势体似玉笼舞势形如金鳯翻身嫩叶柔梢不带雨而披风苍枝老节须傲霜而擎雪嫩兮分竿梢而枯润风雨兮取枝叶而厌垂六七八十兮成丛成簇一二三五兮靠岸偎堤或垒或叠叶如鸟羽可排或曲或直节似龙相厌枝可安于顶节叶可攧于枝梢梢贵健而活叶贵少而清不杂春夏秋冬须题雪晴风雨若枝叶迸跳古怪清竒此妙格之精极也【画苑补益】
　　元黄公望写山水诀
　　近作画多宗董源李成二家笔法树石各不相似学者当尽心焉
　　树要四面俱有榦与枝盖取其员润
　　树要有身分画家谓之纽子要折搭得中树身各要有发生
　　树要偃仰稀密相间有叶树枝软面后皆有仰枝画石之法先从淡墨起可改可救渐用浓墨者为上石无十步真石看三面用方员之法湏方多员少董源坡脚下多有碎石乃画建康山势董石谓之麻皮皴坡脚先向笔画边皴起然后用淡墨破其深凹处着色不离乎此石着色要重
