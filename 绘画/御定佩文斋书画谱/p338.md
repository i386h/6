<!-- { "loadSidebar": true } -->
　　寳祐丙辰元夕后五日邵君出示米南宫小字诗稾一册再三属余为之序余不善书何足以知此寳晋之字几满天下而小楷不多见浓墨大书以逞其逸迈竒倔之势是其长也人亦以是爱之至于蝇头细字而闲暇平安篇什虽多而始终如一何此老之不惮烦也非故态时露一斑几不能辨静轩先生所指其精神风格亦正在故态中若夫収蔵跌宕之气运功于毫芒如观鱼紫砚间而甲胄森然如走马蚁封内而动中规矩此寳晋之异事而余之所独爱也邵君又言其所自来得于米氏之子孙此固其家藏之物无疑子孙不能保而他人是保此不足深怪政不必子孙保而得他人常保之乃所以为可贵也邵君力学自好其所寳者何止此哉余将次第而请观焉【王柏鲁斋集】
　　宋米芾墨迹
　　米南宫书神气飞扬筋骨雄毅而晋魏法度自整然也汉人只知程不识用兵纪律精严不知李广之无斥候为合作也【道园学古録】
　　宋米芾帖
　　元章负其才气傲睨一世而推服道祖如此道祖之为人可知也世徒以其善书并称之曰米薛而此帖无一语及之则其可推服者岂真翰墨之工而已【黄文献公集】
　　宋米芾长者明公二帖
　　右米南宫长者明公二帖刚健端庄之中而有婀娜流丽之态苏文忠公谓其超迈入神评语不虚后帖逺字宛然金错刀法但知府大夫不知为谁字阙防疑有所为耳吴郡钱逵题【珊瑚网】
　　宋米芾与李邍手帖
　　余尝评海岳翁书如李白醉中赋诗虽其姿态倾侧不拘礼法而口中所吐皆成五色文今观与李邍手帖因书其语而归之邍字夷旷公择子也大观间尝为显宦云【宋学士集】
　　宋米芾书迹
　　右米南宫书七言律絶四首后有毕长史张抡二跋断为真迹无疑米书与苏黄并价而各不相下大抵苏黄优于藏蓄而米长于奔放今观此帖则奔放之外有藏蓄之风焉予所见米书似此絶少评书者当自知之【懐麓堂集】
　　宋米芾泛海等九帖
　　范至能説米书初自沈传师来后入大令之室此九帖当时已入秘苑后有元晖跋今在黄轻车家前后具完尚昔之粘缀也其一帖评唐人始言草法不入晋格徒为下品此固通论殆亦其实録邪麝煤鼠尾熏染终歳所成若此今之学者亦知之乎【祝氏集略】
　　米九帖中其一乃所作海岱楼望月絶句三四云天上若无修月户桂枝撑破向东轮一诗凡书三过最后者又绕书其旁云凡四五写方有三两字佳信书亦一难事其用意如此海岱即海岳之谓又知尝有此楼东字旁又作西字犹自未定【同上】
　　海岳翁此卷尝入绍兴秘府后有其子元晖识题盖海岳平生得意书也其中有登海岱楼诗一首下小字注云三四次写间有一两字好信书亦一难事夫海岳可谓入晋人之室而其自言乃尔后之作字者当何如邪【寓意编】
　　宋米芾乐圃帖
　　米元章书沉着痛快直夺晋人之神少壮未能立家一一规摹古帖及钱穆父诃其刻画太甚当以势为主乃大悟脱尽本家笔自出机轴如禅家悟后拆肉还母拆骨还父呵佛骂祖面目非故虽苏黄相见不无气摄晚年自言无右军一防俗气良有以也此为乐圃书志遒劲奔轶又是平生得意笔太史公作信陵君传蔡中郎为陈仲弓志皆以得意人不轻赞誉正似此书耳【容台集】
　　宋米芾评纸帖
　　米元章评纸如陆羽品泉各极其致而笔法都从顔平原幻出与吾友王宇泰所藏天马赋同是一种书临写弥月仍归用卿其宝之【画禅随笔】
　　宋米芾方员庵石刻
　　此米字之最有声合作者乃以庵之増修好事者适得米老旧搨以补亡而恰遇一颠倒装潢者错其先后遂据之入石虎林游人如织莫有为之是政者余早得此本亦以为装家误旋入杭摩挲石下依然误也因另搨一纸为之改装则文从理顺不致诮一公为伧胡颠士为糊目矣欲再一正其石而匆匆北归当賖此恨因识于此嗟乎余所手正之本或未必传而此叚傥不泯泯则后来见者岂遂乏一慧心之彦为了吾恨者余之汲汲老而为此者半欲为后人一二眼耳用寄示此一寸于永永岂区区夸蠧鱼之架哉天启乙丑九月三日【墨林快事】
　　宋米友仁书海岱楼诗
　　右米侍郎元晖书先大父题海岱楼诗一首春秋公羊传曰山川有能润于百里者天子秩而祭之触石而出肤寸而合不崇朝而徧雨乎天下者惟泰山尔故大父云起为霖雨从肤寸盖言徧雨天下之泽自肤寸而始也米所书误以从为成遂失本意可为太息嘉泰四年秋八月壬寅山阴陆游书于三山老学庵【渭南集】
　　宋米友仁帖
　　米南宫大字雅逸细书结密皆有可法至好为小篆则有不知而作者元晖虽不逮其父然如王谢家子弟竟自有一种风格也【鹤山集】
　　宋米友仁帖
　　翟耆年伯寿好古博雅君子也元晖因伯寿识桂勋而传其术则勋之为术精矣不知今亦有传其术者乎【黄文献公集】
　　宋米友仁墨迹
　　尝见文敏公画题云待次平江作于大姚村妹家此帖有自到村居之语而且流落吴中岂亦在妹家时作邪【寓意编】
　　宋米友仁书夫子庙记
　　米元晖书夫子庙记石刻在吴城中书亦秀颖可爱但结法既不古又乏变态耳黄鲁直赠之诗虎儿笔力能扛鼎敎字元晖继阿章取羲之献之故事书家不愧箕裘者有大小钟大小衞大小王大小欧阳大小米惟小米差弱耳【弇州山人稿】
　　宋薛绍彭临兰亭叙
　　右薛绍彭临兰亭叙一卷至元二年在郡城与友人丰城揭君子丹寓舍同巷得见其所藏绍彭临本上有文之印又有杭朱防印月舩小印若宋末在钱塘惟防与贾似道家所蓄古书画甚冨且精好宋之名书者有蔡君谟米南宫苏长公黄太史吴练塘最着然超越唐人独得二王笔意者莫绍彭若也今绍彭书亦絶少则见其所临犹盆盎之櫑洗也赵承防尝曰时流易趋古意难复揭君之爱重此帖也宜矣绍彭字道祖近见其晚憇监防所赋诗清丽沈着有魏晋人风所居有清閟阁详着楼氏攻媿集云九月甲子在兴鲁坊聋子巷写临川危素记【停云馆帖】
　　唐人摹搨钩临最精今晋帖存者皆唐本也宋人遽不能精相去逺甚惟薛米两家独擅其能宋南渡后言墨帖多米氏手笔而薛书尤雅正禊叙帖临搨最多出其手必佳物然世亦鲜也雍虞集伯生书【道园学古録】
　　宋薛绍彭三帖
　　书法自古至今皆有沿袭繇魏晋六朝隋唐以至于宋其遗迹可考而知惟米元章英资髙识力欲追晋人絶轨同时如薛道祖足其同盟者也故能脱略唐宋齐踪前古岂不伟哉孟頫【铁网瑚】
　　宋薛绍彭帖
　　长安薛道祖与米元章刘巨济为三友朝夕议论晋唐杂迹图画然其作字则各自成一家绍兴中购薛米书最急率以小玺印缝后御府刻米帖十卷而道祖书不得入石客杭见道祖书一巨卷于驸马都尉杨公家精神峻整遂深疑绍兴不入石之故问于子昂子昂曰薛书诚美微有按摸脱墼之嫌余不能书而深识其语私尝谓米襄阳书政如黄太史作书之变芒角刷掠求于匵韫川媚则蔑有矣学鲁独居之男子于道祖见之至治二年八月乙亥袁桷记【清容居士集】
　　宋薛绍彭真迹
　　思陵称北宋时唯米襄阳薛河东得晋人遗意虞道园则谓黄长睿知古法书不逮所言绍彭最佳而世遂不传米氏父子举世学其竒怪流金朝此卷多写其生平得意句结法内擫锋藏不露而古意时溢豪素间不作倾险浮急态内一诗絶似右军几令人有张翼之叹然则予之幸不大胜于道园哉道祖襄阳同时人与刘泾俱好收古书画翠微居士其号也【弇州山人稾】
　　宋薛绍彭书
　　待访録有智永不全本千文一余昔于宋光禄见永师千文后有永师押字薛绍彭收藏印及是摹绍彭书乃赵令穰欲以王维雪山易智永千文语也今见第三卷其昌【戏鸿堂法帖】
　　宋李时雍墨迹
　　思陵翰墨志谓熙丰以后蔡襄李时雍体制方入格律繇是绍兴初年二公字画俱用绍兴小玺印缝此卷政初年所收宋世诸贤笔法终不逮唐陇西公书深有怀素气象观此足以知其源委【清容居士集】
　　宋刘次庄书戏鱼堂记
　　刘御史书最妙小楷其原盖出王大令褚河南而能兼采羣书为一家虽体本媚弱行草差劣然求之今世亦非多有此帙所録鱼记最善其后数刻皆不逮也石苍舒书虽有骨气而失于麤俗视刘逺矣【东观余论】
　　宋刘次庄真书仁寿县君墓志
　　正德中祈泽寺修佛堂此志背嵌墙角僧欲碎以为路东桥顾公见而止之遂传于世予向见兹石在露地讽寺僧移向屋下然比久不至山中今不知果移否也又龙池边有宋时移文墓刻极精印岗公当不应反遗之也余既借观此帙而并以是告原溥原溥有别业在湖西他日转搨之以归亦一竒事也嘉靖甲寅三月十八日净信居士盛时泰仲交记【苍润轩碑跋】
　　宋邵防行书安民堂记与梁彦通碑
　　右邵防书二碑其一前有飞白安民二字乃仁宗书以赐钱晦者世称飞白始自蔡中郎而右军称善然今都不可见书学者即此观之亦可以见其飞翥之遗意矣按书防字仲恭丹阳人曽知苏州工正行字体清劲二书可称能品嘉靖甲寅四月七日题【苍润轩碑跋】
　　宋王升饮中八仙歌
　　朱岩壑跋逸老草书兰亭禊序云逸少作行书逸老为草字外人那得知当家有风味逸老以草圣擅名其为名公称道如许寓居【阙一字】戍是时先太师岐国公为监镇与之往还日亦得其八仙歌此本改从九从日字为【阙一字】盖长史素有此颠称也羔羊居士乃其自号圣采为所居之堂得柳轩岂亦其家邪山随侍时当绍兴十一二年间及识其人此卷书于庚午嵗自言年七十有五则知生于丙辰余生于丁巳后公六十一年方识公时才五六岁嘉定此书则亦七十五矣感今怆昔为之【阙一字】然【攻媿集】
　　凡艺始于学而卒于悟学而工不若悟之神此张旭观公孙大娘舞劒器遂进于草书也宋王逸老亦以草书名世先人守中处士尝藏二纸于家余少时尚及见之后为好事者持去今张宗儒来京师以所书杜少陵饮中八仙歌示余盖尤豪宕有法真有旭之悟者乎李白诗称怀素飘风骤雨落花飞絮之态虽非白作亦曲尽怀素之变者余于逸老亦云【贝清江集】
　　宋王升草书
　　宋太宗刻秘阁法帖晋魏书法后世犹得见之者以其有此至大观益精妙矣学书者始知上求古法于后南渡解和即安思陵临池之好尤笃一时内外大小之臣闻风而起若王逸老草书殊有旭颠转折变态尤为内廷称赏然是后飞云之祸虽惨而志恢复者愈坚禁伪学者虽严而求性理者弥笃若逸老之书士大夫道之者絶少亦可念哉当是时吴兴张谦仲亦髙年篆法甚古隐于黄冠山先生尝叙其所为书故其人名尤重焉【道园学古録】
　　宋李公麟二帖
　　米海岳云少时未能立家但规摹法帖谓之集古字今观九歌良然左方有伯时画画史所称与伯时经营九歌者是已伯时孝经力追钟法宣和谱谓书逼魏晋不虚耳二帖皆节文其昌【戏鸿堂法帖】
　　宋张闳道草书
