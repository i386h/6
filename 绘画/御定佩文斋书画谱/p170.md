<!-- { "loadSidebar": true } -->
　　公于书未尝茍且或答人简札少不当意必再三易之不厌故愈老而愈益精妙有细入豪发者或劝其草次应酬曰吾以此自娱非为人也李文正公东阳以篆自负及见公隶曰吾之篆文生之隶蔑以加矣【黄佐衡山文公墓志铭】
　　征仲常自负隶法则不尚古文而歉于篆然余得其千文一本亦在吴兴堂庑也【艺苑巵言】
　　文太史自书所作七言律皆闲牎日课乃尔端谨如对客挥毫不以耗气应想见前辈风流【容台集】
　　待诏小楷行草深得智永笔法大书仿涪翁尤佳评者云如风舞琼花泉鸣竹涧【书史会要】
　　文彭
　　文彭字夀承号三桥待诏征明子也少承家学善真行草书尤工草隶咄咄逼其父以诸生乆次贡授秀水训导擢国子助教于南京【王世贞吴中往哲像赞】
　　先生字学钟王后效懐素晚年则全学过庭而尤精于篆隶索书者接踵不断往太史翁以书名当代然有时不乐书虽权贵人不敢强先生手不停挥求者无不当意【许谷文国博墓志铭】
　　文彭篆分真行草并佳体体有法并自成家不蹈父迹才似胜之工力逺不及父【詹氏小辨】
　　文嘉
　　文嘉字休承彭之弟也其书不能如兄工而画得待诏一体以诸生乆次贡授乌程训导擢和州学正【王世贞吴中往哲像赞】
　　嘉小楷轻清劲爽宛如痩鹤稍大便疎散不结束迳寸行书亦然皆不逮父【詹氏小辨】
　　王同祖
　　王同祖字绳武【朱谋垔云号前峰】昆山人文太史甥为诗清丽有唐人风善草二十四荐南宫明年始廷试改翰林授编修终国子司业【弇州续槀】
　　蔡羽
　　蔡羽字九逵居吴之洞庭山因自号林屋山人工属文能为歌诗正行书亦遒劲间临兰亭十七帖人或从旁指擿其离者曰不然吾非临右军吾乃敎之为诸生与文待诏齐名贡入太学授南京翰林孔目【王世贞呉中往哲像赞】
　　蔡书以秃笔取劲姿尽骨全【王世贞三呉楷法跋】蔡林屋行押书遒美有逸韵【六研斋笔记】
　　王守
　　王守字履约号涵峰吴县人为诸生时与其弟宠俱工艺文笔札之事而名不如弟成进士授南昌府推官入为吏科给事中终右副都御史【王世贞吴中往哲像赞】王守书仿李懐琳【书史防要】
　　王宠
　　王宠字履仁后字履吉【甫田集云别号雅宜山人】为邑诸生累试輙不利贡入太学诗好建安三谢及盛唐文学迁固甚似之书始摹永兴大令晚节稍稍出己意以拙取巧婉丽遒逸为时所趣几夺京兆价【王世贞呉中往哲像赞】衡山之后书法当以王雅宜为第一盖其书本于大令兼之人品髙旷故神韵超逸逈出诸人上【何良俊四友斋丛说】
　　陈淳
　　陈淳字道复后以字行别字复甫号白阳山人长洲之大姚村人从太史衡山文公逰涵揉磨琢器业日进凡经学古文词章书法篆籀画诗咸臻其妙称入室弟子廵抚都御史陈公知君精于篆法开馆礼聘俾书五经周礼镂板置学名益大震【张寰白阳先生墓志铭】道复正书初从文氏欲取风韵遂成媚侧行书出杨凝式林藻老笔纵横可赏【艺苑巵言】
　　陈淳小篆潇洒而劲【詹氏小辨】
　　钱谷
　　钱谷字叔寳师文太史家故贫以好客故益贫室无长物太史题其楣曰悬磬因自号磬室手録古文金石书几万卷善书行法眉山篆法二李小楷法虞欧每得其妙于法外识者以为真有渴骥奔猊漏痕折钗之势然为画掩世罕知者【冯元成集】
　　王韦
　　王韦字钦佩【王世贞云号南原】金陵人治乙丑进士改庶吉士授吏部主事擢河南提学副使以母老乞休加太仆少卿【冯元成集】
　　王钦佩真草清雅有法【金陵事】
　　王逢元
　　王逢元字子新【书史防要云钦佩之子也】楷法元常草法逸少父子【詹氏小辨】
　　顾璘云王子新英年遹起遂擅海内书名或者议其真书稍肥余谓庄重沉着脱去佻巧独得钟王遗法【顾璘息园存稾】
　　逢元书初学王右军永禅师晚出入山谷老人【金陵琐事】
　　王韦父子俱善书人遂以大令呼子新【江寜府志】
　　徐霖
　　徐霖字子仁南京人篆登神品余若真行皆入精妙碑版书师顔栁题榜大书师詹孟举并絶海内日本使臣得者什袭为珍武宗南廵召见行宫两幸其宅子仁故长髯武宗手剪之以为拂子因自号髯翁【瑚网】霖好堆墨书神采烂然【艺苑巵言】
　　徐子仁九嵗作大书操笔成体正书出入欧顔大书初法朱晦翁几乱其真后喜赵松雪笔力遒劲布搆端饬成一家书至于篆字得法于异人更造阃奥西涯李相国白岩乔太宰时号篆圣见则以为不及【金陵琐事】篆法乆防自周伯琦后惟李文正东阳逺续其绪霖躬诣堂室蚤尚雄丽晚益朴古殆登神品【松江志寓贤传】
　　葛浒
　　葛浒字希渊号秋泉四明人侨居南昌能篆书时徐霖在金陵径往访之语以误从偏傍者数事霖敬服遂相友善【书史防要】
　　李梦阳
　　李梦阳字献吉【续书史防要云号空同】系出开封籍庆阳治六年进士授户部主事擢郎中武宗时谪布政司经歴起江西提学副使为古文词与何景明徐祯边贡顾璘郑善夫陈沂朱应登康海王九思号十才子【书史防要】王世贞云尝见李先生写七尺碑大有顔平原笔【王世贞国朝名贤遗墨跋】
　　何景明
　　何景明字仲黙【朱谋垔云号大复山人】信阳人年十九举进士授中书舍人武宗时为陜西提学副使【瑚网】
　　景明书仿李长沙而指小滞【王世贞国朝名贤遗墨跋】
　　徐祯卿
　　徐祯卿字昌谷蘓州人仕至国子博士幼精文理不由敎廸长宿惊叹称为文雄专门诗学成一家之言【国宝新编】
　　祯卿诗甲海内而书极少行笔遒雅在文蔡间【弇州山人稿】
　　顾璘
　　顾璘字华玉【金陵琐事云号东桥】上元人举进士方弱冠敏赡嗜学多交名侣嘉靖中为南京刑部尚书诗篇清丽文辞雅质多传于世【名贤遗墨】
　　华玉书翩翩有晋人意【弇州山人稾】
　　璘善行草笔力高古【书史会要】
　　东桥真草皆清彻可爱【金陵琐事】
　　顾
　　顾字英玉华玉之从父弟也正徳甲戌进士授南京工部主事歴官河南副使罢归槖萧然无以给昕夕临街一小楼扁曰寒松训童数人以自给【名贤遗墨】英玉真草皆有晋人风味【金陵琐事】
　　郑善夫
　　郑善夫字继之闽县人初为户部主事刘瑾用事告归筑少谷草堂岩居六载起为礼部员外郎复告归嘉靖改元荐起吏部郎中【瑚网】
　　善夫署书仿晦翁而自得【明诗综】
　　善夫书法入神真行斟酌圣教狂草奔放纵横烂熳顚素而下弗论也【画史会要】
　　陈沂
　　陈沂初字宗鲁后字鲁南鄞人正徳十二年进士改庶吉士除编脩嘉靖中以行太仆卿致仕少好蘓氏学自号曰小坡与顾璘王韦称金陵三俊【瑚网】
　　沂书学蘓长公旁及篆隶绘事皆称能品【金陵琐事】
　　孙一元
　　孙一元字太初不知何许人自称曰闗中人好老氏书辞家入太白山因号太白山人工为诗与名流倡和【刘麟清恵公集】
　　太初性喜学书【书史防要】
　　景旸
　　景旸字伯时金陵人正徳戊辰举进士第二人授编修仕至左中允南京国子司业工行书尤善小篆与周伯琦埒为文以意胜诗萧散有致【焦竑澹园集】
　　胡纉宗
　　胡纉宗字孝思一字世甫【朱谋垔云号可泉又号也斋】秦安人正徳戊辰进士授检讨歴官右副都御史【列卿纪】
　　纉宗书法笔力清劲古雅唯乏风韵耳【书史会要】
　　杨慎
　　杨慎字用修新都人正徳辛未举会试第二廷试第一授翰林修撰两上议大礼疏谪戍云南尝醉胡粉傅靣作双了髻插花诸伎拥之游行城市诸酋以精白绫作裓遗诸伎服之酒间乞书醉墨淋漓诸酋輙购归装潢成卷【书史防要】
　　慎以博学名世书亦自负吴兴堂庑【王世贞国朝名贤遗墨跋】
　　孙承恩
　　孙承恩字贞甫别号毅斋松江人正徳辛未登进士考庶吉士授编修以礼部尚书致仕赠太子太保谥文简书法遒劲无纤媚态叅之古意尤多【环溪集】
　　汪必东
　　汪必东字希浍崇阳人正徳辛未进士于经史能为古文词善草书累官河南叅政【湖广緫志】
　　孙绍祖
　　孙绍祖字逺宗号我山广徳人正徳辛未进士官至中允工书法为时所尚【书史防要】
　　张潮
　　张潮字惟信号亭溪更号玉溪内江人正徳辛未进士改庶吉士授编修终礼部尚书能诗文尤工楷书【分省人物考】
　　常伦
　　常伦字明卿泽州沁水人正徳辛未进士仕大理评事以诗名书潇洒遒劲直与晋争上下【书史防要】
　　胡松
　　胡松字茂卿号承庵绩溪人正徳甲戌进士官至工部尚书行草流俊有法【弇州山人稾】
　　虞守随
　　虞守随字惟贞正徳甲戌进士特授四川御史谪州判善真行草书号茂岩【周士英义乌县志】
　　顾可乆
　　顾可乆字与新别号洞阳无锡人正徳甲戌进士拜行人左迁国子学正嘉靖初拜户部员外郎终广东按察副使好染翰作钟王书尽得其髓【皇甫汸司勲集】
　　林达
　　林达字志道号愧吾【瑚网云林俊子】正徳甲戌进士歴官南京吏部考功郎中工隶能诗文【柯维骐续莆阳文献】
　　王廷陈
　　王廷陈字稚钦黄冈人正徳丁丑进士庶吉士解馆拜吏科给事中出为州知州【吕元音黄冈县志】稚钦书法故不必成就而翩翩自赏宛有征仲中年以前笔【弇州续槀】
　　林黼
　　林黼字质夫号石峰闽县人通籀登正徳丁丑进士授大理评事【分省人物考】
　　张孚一
　　张孚一号云川弼之孙正徳丁夘领乡荐知建阳县喜作小楷或署书咸工【莫如忠崇兰馆集】
　　孙存
　　孙存字性甫滁人正徳进士仕至河南左辖书法以清媚见称【书史防要】
　　杨奎
　　杨奎字文焕益都人正徳间进士授仁和尹征兵部主事转礼部员外郎博览羣籍工右军书法【冯惟讷青州府志】
　　成周
　　成周无锡人正徳二年进士官佥事善歌诗工书丰腴流宕得眉山法【无锡志】
　　王讴
　　王讴字舜夫西安人正徳丁丑进士授工部主事陞佥事有才力学赋诗追逐古人善楷行书似顔栁【陜西通志】
　　王鳯灵
　　王凤灵字应时顺徳之耕原人正徳丁丑进士仕淮南太守终陜西提学字法右军人珍慕之淮诸生称曰笔峰先生【书史防要】
　　于鏊
　　于鏊字器之号云心滁州人正徳戊辰进士授户部主事终贵州按察使究心六书之学年八十烛下犹能作蝇头楷书【分省人物志】
　　华爱
　　华爱字仁卿号石牎栎阳人正徳时官桂林守精于书法尤工义献行草评者谓其遒劲美泽变化若风云翺翔若龙凤【书史防要】
　　李赞
　　李赞字惟诚号平轩芜湖人正徳时官浙江左辖草书遒劲得蘓长公笔意【书史防要】
　　姚惟芹
　　姚惟芹字惟诚别号东斋【绶孙】正徳戊辰贡入太学好古帖名画时时摹写得意处莫辨其为东斋笔也手书御史稾数篇勒诸石或以唐诗晋字拟【姚氏家传】
　　郑天鹏
　　郑天鹏诸暨人正徳中举于乡书法为世所珍令弋阳手书文告每为好事者窃去【书史防要】
　　江巨石
