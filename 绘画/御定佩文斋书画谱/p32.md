<!-- { "loadSidebar": true } -->
　　穆宗问公权用笔法对曰心正则笔正笔正乃可法矣帝改容悟其以笔谏也【唐书柳公权传】
　　唐韦荣宗论书
　　凡下笔心生于手然后方可下若少等闲殆亦无凭湏浅其执牢其笔实其指虚其掌论正书行草则曰眞书小密执宜近头行书寛纵执宜小逺草书流逸执宜更逺逺取防画长大近取分布齐均各有度数不可轻率茍且湏养胸中无俗气不论眞行草书自有一段清趣学者当自得之【王氏法书苑】
　　唐张敬论书
　　楷书把笔妙在虚掌运腕不可太紧紧则腕不能转既腕不转则字体或麤或细上下不均虽多用力元来不当又云楷书只虚掌转腕不要悬臂气力有限行草书即湏悬腕笔势无限不悬腕笔势有限又云其初学书先学眞书此不失节也若不先学眞书便学纵体为宗主后却学眞体难成矣【书史防要】
　　法成之后字体各有管束一字管两字两字管三字如此管一行一行管两行两行管三行如此管一纸凡此皆学者所当知也【王氏法书苑】
　　唐释亚栖论书
　　凡书通即变王变白云体欧变右军体柳变欧阳体永禅师褚遂良顔眞卿李邕虞世南等并得书中法后皆自变其体以传后世俱得垂名若执法不变纵能入石三分亦被号为书奴终非自立之体是书家之大要【书法钩】
　　唐释光论书法
　　书法犹释氏心印发于心源成于了悟非口手所传【魏了翁鹤山集】
　　唐人叙笔法
　　学书之初执笔为最盖明于位置防画便于墨道也湏其良师口授天性自悟纵横落纸笔无虚发即能专成其势大约虚掌实指平腕竪锋意在笔前锋行画内心想字形轻重邪正各得其趣切湏襟怀沉静自然思盈半矣待其功成即专势况殊不可搨模写様轻自取拙若藁行杂体掇笔往来悬管自在但取体势雄壮不可拘其小节若畏惧生疑否臧不决运用迷于笔前振动惑于手下师心固乎独见弟子执其寡闻耻请问于智人忌艺能之胜已若欲造未之有也禁经云有攻无性神彩不生有性无攻神彩不变兼此二事然后得齐古人之景气又云【此下当有第一用笔四字原本阙】第二识势第三裹束三者兼备然后为书茍守一途即未为得张怀瓘云揖让礼乐献不及羲风神防逸羲不及献证之于书借其神彩也李嗣眞云今之驰骛去圣逾逺徒识方员而迷防画犹庄生之叹盲者易象之谈日中终不见矣唐太宗与汉王元昌褚遂良等皆受之于史陵然褚首师虞后又学史乃谓陵曰此法更不可以教人是其妙处也陆柬之受之于虞世南世南受之于智永皆有体法今人都不闻师范又自无鉴局虽古迹昭然永不觉悟而执燕珉以为寳玩楚鳯而称珍不亦谬哉褚河南云良师不遇岁月徒往今之能者时见一斑忽不悟者终身瞑目盖书非口传手授而云能知者未之见也【书苑菁华】
　　后蜀林罕论篆隶
　　篆势有笔力遒健字势妍丽者斯乃意巧之人临文改易或参差之长短之屈曲之拗綟之务于竒怪以媚一时后习之人性有利钝致与元篆隶不同盖病由此起今之学者但能明知八法洞晓六书道理既全体格自实亦何必踵欧虞褚柳之惑乱哉【字源偏旁小说序】
　　宋欧阳修试笔
　　学书为乐
　　苏子美尝言明牎净几笔砚纸墨皆极精良亦自是人生一乐然能得此乐者甚稀其不为外物移其好者又特稀也余晩知此趣恨字体不工不能到古人佳处若以为乐则自是有余
　　学书消日
　　自少所喜事多矣中年以来渐已废去或厌而不为或好之未厌力有不能而止者其愈乆益深而尤不厌者书也至于学字为于不倦时往往可以消日乃知昔贤留意于此不为无意也
　　学书作故事
　　学书勿浪书事有可记者他时便为故事
　　学眞草书
　　自此已后只日学草书双日学眞书眞书兼行草书兼楷十年不倦当得名然虚名已得而眞气耗矣万事莫不皆然有以寓其意不知身之为劳也有以乐其心不知物之为累也然则自古无不累心之物而有为物所乐之心
　　学书工拙
　　每书字尝自嫌其不佳而见者或称其可取尝有初不自喜隔数日视之颇若有可爱者然此初欲寓其心以消日何用较其工拙而区区于此遂成一役之劳岂非人心蔽于好胜邪
　　作字要熟
　　作字要熟熟则神气完实而有余于静坐中自是一乐事然患少暇岂其于乐处常不足邪
　　用笔之法
　　苏子美尝言用笔之法此乃柳公权之法也亦尝较之斜正之间便分工拙能知此及虚腕则羲献之书可以意得也因知万事有法扬子云断木为棊刓革为鞠亦皆有法岂正得此也
　　苏子美论书
　　苏子美喜论用笔而书字不迨其所论岂其力不副其心邪然万事以心为本未有心至而力不能者余独以为不然此所谓非知之难而行之难者也古之人不虚劳其心力故其学精而无不至盖方其幼也未有所为时专其力于学书及其渐长则其所学渐近于用今人不然多学书于晩年所以与古不同也
　　苏子美蔡君谟书
　　自苏子美死后遂觉笔法中絶近年君谟独歩当世然谦让不肯主盟往年予尝戏谓君谟学书如泝急流用尽气力不离故处君谟颇笑以为能取譬今思此语已二十余年竟如何哉
　　李邕书
　　余始得李邕书不甚好之然疑邕以书自名必有深趣及看之久遂为他书少及者得之最晩好之尤笃譬犹结交其始也难则其合也必久余虽因邕书得笔法然为字絶不相类岂得其意而忘其形者邪因见邕书追求钟王以来字法皆可以通然邕书未必独然凡学书者得其一可以通其余余偶从邕书而得之耳【欧阳文忠公集】
　　宋欧阳修书蔡君谟茶録后
　　善为书者以眞楷为难而眞楷又以小字为难羲献以来遗迹见于今者多矣小楷惟乐毅论一篇而已今世俗所传出故髙绅学士家最为眞本而断裂之余仅存者百余字耳此外吾家率更所书温彦博墓铭亦为絶笔率更书世固不少而小字亦止此而已以此见前人于小楷难工而传于世者少而难得也君谟小字新出而传者二集古録目序横逸飘发而茶録劲实端严为体虽殊而各极其妙盖学之至者意之所到必造其精予非知书者以接君谟之论久故亦麤识其一二焉【欧阳文忠公集】
　　宋苏舜钦论草书
　　草书把笔离纸三寸取其指寛掌平虚腕法圆转则飘纵之体自可出絶耳【困学斋杂録】
　　宋蔡襄论书
　　钟王索靖法相近张芝又离为一法今书有规矩者王索其雄逸不常者皆本张也旭素尽出此流盖其天资近者学之易得门户学书之要唯取神气为佳若模象体势虽形似而无精神乃不知书者所为耳尝观石鼔文爱其古质物象形势有遗思焉及得原叔鼎器铭又知古之文或多或省或移之左右上下唯其意之所欲然亦有工拙秦汉以来裁得一体故古文所见止此惜哉
　　唐初二王笔迹犹多当时学者莫不依仿今所存者无几然观欧虞褚陆号为名书其结约字法皆出王家父子学大令者多放纵而羲之投笔处皆有神妙予尝谓篆隶正书与草行通是一法呉道子善画而张长史师其笔法岂有异哉然其精麤系性之利钝学之浅深古人有笔冢墨池之说当非虚也
　　近世篆书好为竒特都无古意唐李监通于斯气力浑厚可谓篆中之雄也学者宜知此说然后可与论矣【蔡忠惠公集】
　　古之善书者必先楷法渐而至于行草亦不离乎楷正张芝与旭变怪不常出于笔墨蹊径之外神逸有余而与羲献异矣襄近年麤知其意而力已不及乌足道哉【君谟语録】
　　宋蔡襄自论飞草书
　　每落笔为飞草书但觉烟云龙蛇随手运转奔腾上下殊可骇也静而观之神情欢欣可喜耳【蔡忠惠公集】
　　宋雷太简江声帖
　　予少年时学右军乐毅论钟东亭贺平贼表欧阳率更九成宫醴泉铭褚河南圣教序魏庻子郭知运碑顔太师家庙碑后又见顔行书马病乞米蔡明逺帖苦爱重但自恨未及其自然近刺雅州昼卧郡阁因闻平羌江瀑涨声想其波涛番番迅駃掀搕髙下蹷逐奔去之状无物可寄其情遽起作书则心中之想尽出笔下矣噫鸟迹之始乃书法之宗皆有状也唐张顚观飞蓬惊沙公孙大娘舞劒怀素观云随风变化顔公谓竪牵法折钗股不如屋漏防斯师法之外皆其自得者也子听江声亦有所得乃知斯说不专为草圣但通论笔法已钦伏前贤之言果不相欺耳【墨池编】
　　宋文同论草书
　　余学草书凡十年终未得古人用笔相传之法后因见道上鬭蛇遂得其妙乃知顚素之各有所悟然后至于此耳【东坡集】
　　宋沈括论书
　　予从子辽喜学书尝论曰书之神韵虽得之于心然法度必资讲学常患世之作字分制无法凡字有两字三四字合为一字者湏字字可拆若笔画多寡相近者湏令大小均停所谓笔画相近如杀字乃四字合为一当使乂木几又四者大小皆均如未字乃二字合当使土与小二者大小长短皆均若笔画多寡相逺即不可强牵使停寡在左则取上齐寡在右则取下齐如从口从金此多寡不同也吟则取上齐扣则取下齐如从上小从又及从口从胃三字合者多寡不同则叔当取下齐喟当取上齐如此之类不可不知又曰运笔之时当思意在笔前此古人良法【梦溪笔谈】
　　宋程颢论书
　　某学书时甚敬非是要字好即此是学【明道先生全书】
　　宋苏轼论书
　　笔墨之迹托于有形有形则有茍不至于无而自乐于一时聊寓其心忘忧晩岁则犹贤于博奕也虽然不假外物而有守于内者圣贤之髙致也惟顔子得之书必有神气骨肉血五者阙一不为成书也
　　书法备于正书溢而为行草未能正书而能行草犹未尝庄语而辄放言无是道也
　　人貌有好丑而君子小人之态不可掩也言有辩讷而君子小人之气不可欺也书有工拙而君子小人之心不可乱也
　　凡世之所贵必贵其难眞书难于飘扬草书难于严重大字难于结密而无间小字难于寛绰而有余
　　把笔无定法要使虚而寛欧阳文忠公谓余当使指运而腕不知此语最妙方其运也左右前后却不免攲侧及其定也上下如引绳此之谓笔正柳诚悬之言良是古人得笔法有所自张长史以劒器容有是理雷太简乃云闻江声而笔法进文与可亦言见蛇鬭而草书长此殆谬矣【东坡集】
　　宋苏轼论古人书
　　献之少时学书逸少从后取其笔而不可知其长大必能名世仆以为知书不在于笔牢浩然听笔之所之而不失法度乃为得之然逸少所以重其不可取者独以其小儿子用意精至猝然掩之而意未始不在笔不然则是天下有力者莫不能书也
　　笔成冢墨成池不及羲之即献之笔秃千管墨磨万锭不作张芝作索靖【东坡集】
　　宋苏轼自论书
　　书初无意于佳乃佳尔草书虽是积学乃成然要是出于欲速古人云悤悤不及草书此语非是若悤悤不及乃是平时亦有意于学此之极遂至于周越仲翼无足怪者吾书虽不甚佳然自出新意不践古人是一快也
　　王荆公书得无法之法然不可学无法故仆书尽意作之似蔡君谟稍得意似杨风子更放似言法华欧叔弼云子书大似李北海予亦自觉其如此世或以为似徐书者非也【东坡集】
　　宋苏轼和子由论书诗
