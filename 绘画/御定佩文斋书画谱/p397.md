<!-- { "loadSidebar": true } -->
　　前翰林检讨王偁得兰亭墨本以进文华殿盖唐人钩摹者睿旨命刻石间赐大臣及近臣【杨士竒东里集】
　　周邸兰亭
　　兰亭禊序自陶九成所纪贾秋壑家藏修城定武一百十七刻又廿年而周邸之刻继之其声价剧出诸刻下虽有定武及肥痩褚摹唐赐五帖之不同而结构波拂一一出宪王指腕无山隂神骏意第龙眠画与王手书诸説却他本所无亦足称禊史【弇州山人槀】
　　东阳本
　　近年扬州僧舎发地得二石皆兰亭旧刻一缺其前一缺其后盐运使何士英裁齐合之为一前所存者十八行止犹不二字后存者十行起能不二字两本肥瘠相近清韵可爱世传宋思陵驻跸于扬金人奄至所爱兰亭瘗之而去此岂是邪【杨士竒东里集　按王佐云士英以宣徳四年得之十年致仕携此石以归金华一靣肥本一靣痩本舆此云两本肥痩相近者又迥异】
　　颍上本
　　嘉靖八年颍上村民耕得此石送县治县官都不省视送之学官斋夫移置邻壁磨房逮丁酉清明孔文谷先生莅宪此邦闻而索之亟属姜尹龛诸明伦堂中黄庭另一石龛左右列【邢侗来禽舘集】
　　黄庭经
　　黄庭经一篇晋永和中刻石世传王羲之书书虽可喜而笔法非羲之所为【集古録】
　　黄庭经有数本或响搨或刋刻皆正书盖六朝及唐人转相摹仿所以不同世传黄庭真帖为逸少书仆尝考之非也按陶隐居真诰翼真检论上清真经始末云晋哀帝兴宁二年南岳魏夫人所授弟子司徒公府长史【真诰作舍人】杨君使作隶字写出以传防军长史许君及子上计掾掾以付子黄民民以传孔黙后为王兴先窃写之始济浙江遇风沦漂【以真诰校】惟有黄庭一篇得存盖此经也仆按甲子嵗逸少以晋穆帝升平五年卒是年嵗在辛酉后二年即哀帝兴寜二年始降黄庭于世安得逸少预书之又按梁虞龢论书表云山隂昙村养鹅道士谓羲之曰久欲写河上公老子缣素早办而无人能书府君若能自屈书道徳经两章便合羣以奉于是羲之便停半日为写毕携鹅去晋书本传亦着道士云为写道徳经当举羣相赠耳初未尝言写黄庭经也以二书考之即黄庭非逸少书无疑【米芾书史云黄素黄庭经一卷是六朝人书陶谷跋云山隂道士刘君以羣鹅献右军乞书黄庭经此是也晋史载为写道徳经当举羣相赠因李白诗送贺监云镜湖流水春始波狂客归舟逸兴多山隂道士如相见应写黄庭换白鹅世人遂以黄庭经为换鹅经甚可笑也此名因开元后世传黄庭经多恶札皆是伪作唐人以画賛犹为非真则黄庭内多钟法者犹是好事者为之耳】然陶隐居与梁武帝啓云逸少有名之迹不过数首黄庭劝进告誓等不审犹有存否盖此啓在着真诰前故未之考证耳至唐张懐瓘作书估云乐毅黄庭但得几篇即为国宝遂误以为逸少书李太白承之作诗山隂道士如相见应写黄庭换白鹅茍欲随之耳初未尝考之而韩退之第云数纸尚可博白鹅而不云黄庭岂非觉其谬欤然今此帖始见于梁代盖晋兴宁以后或宋齐人书也【东观余论】
　　伯思之论似若详悉矣以子考之其説非也盖书黄庭经换鹅与书道徳经换鹅自是两事伯思语黄庭之传在右军死后二年此最失于详审也道家有黄庭内景经又黄庭外景经及黄庭遁甲缘身经黄庭玉轴经世俗例称为黄庭经内景经乃大道玉晨君所作扶桑大帝君命赐各神王传魏夫人凡三十六章即真诰所言者外景经三篇乃老君所作即右军所书者与魏夫人所传者初不同予家旧藏右军所书外景经石刻一卷凡六十行末云永和十三年五月二十五日在山隂县写与小欧阳集古録目校之与文忠所藏本同则右军之写黄庭甚晓然縁诸公考之未详故未免纷纭如此黄伯思谓与梁武啓在着真诰之前此乂曲为之辨也予又尝于道藏中得务成子注外景经一卷有序云晋有道士好黄庭之术意专书写尝求序人闻王右军精于草隶而复爱白鹅遂以数头赠之得其妙翰右军逸兴自纵未免脱漏但美其书耳张君房所进云笈七籖亦载此序此最为的据也盖道徳经是偶悦道士之鹅因为之写若黄庭是道士闻其善书且喜鹅故以是为赠以求其书此是两事颇分明缘俱以写经得鹅遂使后人指为一事而妄起异论唯李太白知其为二事故其书右军一篇云右军本清真萧洒出风尘山隂过羽客要此好鹅賔埽素写道经笔精妙入神书罢笼鹅去何曽别主人此言书道徳经得鹅也送贺賔客归越一篇云镜湖清水漾清波狂客归舟逸兴多山隂道士如相见应写黄庭换白鵞此言书黄庭经得鹅也太白于两诗亦各言之都未尝误乃后人自误也又程文简演繁露云王羲之本传以书换鹅者道徳经也文士用作黄庭人皆以为误张彦逺法书要録载褚遂良右军书自正书第二卷有黄庭经六十行与山隂道士其时真迹故在既可以见其为黄庭无疑又武平一徐氏法书记亲在禁中见武后曝太宗时法书六十余函所记忆者扇书乐毅告誓黄庭又徐浩古迹记宗时大王正书卷以黄庭为第一不闻道徳经则传之所云却误程云晋书传误者盖未详太白之诗故不知为二事也【王氏法书苑】
　　黄庭内景经
　　黄庭内景经旧黄素书或以为右军迹非也晋书言右军写五千言遗山隂道士则黄庭尚在可疑况因黄庭又及内景经乎唐人临仿率用黄素据此以证是满世界皆右军矣董宰欲援陶秀实赵吴兴二跋定为杨羲和书亦属臆决予观宣和书谱明载道士梁元一写太上内景经见藏御府且言元一效钟王楷法其法严其气逸其格清严如秉简而立星坛逸如驭风而挥八极清如秋宵之饮沆瀣推许良亦不薄今遗迹大约近之何必如骨董家尽归之右军以聋瞽邪【焦竑澹园续集】
　　东方朔画賛
　　予尝观东方画賛墨迹疑是吴通防兄弟书然不敢质也遣笔结字极似通防书黄庭外景经也如佛遗教经石刻止是经生书不可引与同列矣【山谷集】
　　遗教经
　　遗教经相传云羲之书伪也盖唐世写经手所书唐时佛书今在者大抵书体皆类此第其精麤不同尔【集古録】仆尝见欧阳文忠公云遗教经非逸少笔以其言观之信若不妄然自逸少在时小儿乱真自不解辨况数百年后传刻之余而欲必其真伪难矣顾笔墨精稳自可师法【山谷集】
　　佛遗教经一卷不知何世何人书或曰右军羲之书庭坚曰吾尝评此书在楷法中小不及乐毅论尔清劲方重盖度越萧子云数等【王氏法书苑】
　　董逌云欧阳永叔以此为唐写经手黄鲁直谓此书在楷法中小不及乐毅论乐毅论搨本皆摹画善者与写经手何异此书疏肥令宻宻痩令疏自得古人书意佛戒经碑乃比丘道秀书与此经一体率化众缘共崇镌刻则知为比丘道秀所书道秀徳宗时人其书当建中三年壬戌盖永叔鲁直不见碑隂故所评如此【广川书防】
　　遗教经欧公谓唐写经手所书明诚定着为唐遗教经则尚有可疑以世民二字俱如此写不空笔画恐非唐人书不若山谷之言不知何世何人得阙如之遗也【攻媿集】
　　十七帖
　　王逸少十七帖先唐石刻本卷尾有敇字及褚遂良解如意校定世传别本盖南唐后主煜得唐贺知章临写本勒石寘澄心堂者而本朝侍书王着又将勒石势殊疎拙【东观余论】
　　貍骨帖
　　貍骨方今官帖中定为王右军书唐人谓此本荀舆治劳方右军临之至今谓貍骨帖梁武帝常以古书杂迹二卷问于陶隐居对以貍骨方是子敬书亦似摹迹在梁已疑其伪今定为右军书果何据邪然右军尝为此帖子敬临之不可知也【广川书跋】
　　笔阵图
　　右军笔阵图凡二本其一正书差小有率更之清劲而小怯其一行笔甚遒逸而不能脱俗气或以为江南李主笔或谓李主不办是断然非右军迹也亡论非右军迹即图説非右军所着也何者右军十二而过江所谓之许之洛者何语也此图之误也华岳碑乃张昶非张旭也此书之误也李衞公上华岳书麤豪不成语断亦后人附防之谈而结法却秀颖有唐人气以其皆宋搨极精防故合为一本置山房中配懐琳絶交书成赝古一故事云【弇州续稾】
　　笔阵图有真行二本皆以为右军书予以为无论张昶作张旭字误而已其文亦非右军语乃六朝之好事者为之予此正书真宋搨笔力遒美髣髴信本而古雅胜之行书差纵佳处与俗处相错当亦是李重光以前物也【同上】
　　杨用修谓笔阵图乃江南李后主伪作及览蔡子正跋尾谓陶谷学士得之李主所后谷之裔孙遗之盖陶性贪甚而寡识又以豪压李主所匄夺无厌李故用懐琳故事作伪书装潢古色以戏陶陶果不察而寳藏之其孙又赂子正于枢廷代朱提而蔡又不察最后降虏强作解事引沈学士饥鹰夜归渴骥奔泉语灾之石俱可笑也【弇州山人槀】
　　理头方
　　虞世南理头药方双钩模本在鲍传师家后为俗人添入羲之两字传入晋州法帖以为羲之书聋瞽可笑【米芾书史】
　　右军杂迹
　　陶隐居梁武帝啓云二卷中有杂迹谨疏注如左第二十三卷是右军书者惟有八条前乐毅论书乃极劲利而非甚用意故颇有壊字太师箴大雅吟用意甚至而更成小拘束乃是书扇题屏风好体其余五片无的可称臣涛言一纸此书乃不恶而非右军父子不识谁人迹又似是摹给事黄门一纸治廉沥一纸凡二篇并是谢安衞军参军任靖书后又治廉沥狸骨方一纸是子敬书亦似摹迹右四条非右军书二十四卷是右军书者惟有十一条并非甚合迹兼多漫抹于摹处难复委曲前黄初三年一纸是后人学右军缪袭告墓文一纸是许先生书抱忧怀痛一纸是张澄书五月十一日一纸是摹王珉书被油尚想黄绮一纸遂结滞一纸凡二篇并后人所学甚拙恶不复展一纸是子敬书便复改月一纸是张翼书五月十五日繇白一纸亦是王珉书治欬方一纸是谢安书右一十条非右军书【法书要録】
　　梁
　　瘗鹤铭　华阳真逸撰　上皇山樵【阙一本有书字】
　　鹤夀不知其纪也壬辰歳得于华【阙一字当为亭】甲午嵗化于朱方天其未遂吾翔【阙一字当为寥】廓邪奚夺【阙一字】仙鹤之遽也乃裹以黄之币藏乎兹山之下仙家无【阙四字】我竹【此字不完】故立石旌其事篆铭不朽词曰
　　相此胎禽浮丘【阙二字】予欲无言尔【阙五字当有靁门二字】去鼓【阙一字当为子】表留【阙二字富为形义】唯髣髴事亦防冥尔将何之解化【阙五字】入【此字不完又阙二字】惟宁后荡洪流前固重扃右【此六字不完又阙八字】华亭爰集真侣瘗尔【阙四字或但止于此未可知也】丹阳真宰【此四字不知其次】
　　鹤夀不知其几壬辰嵗得于华亭甲午嵗化于朱方天其未遂吾翔寥廓也邪奚夺予仙鹤之遽也乃裹以黄之币藏之兹山之下故立石旌事篆铭不朽词曰相此胎禽仙家之真山隂降迹华表留名真惟髣髴事亦防西竹法里宰耳嵗辰鸣语解化浮丘去莘左取曹国右割荆门后荡洪流前固重扃我欲无言尔也何明爰集真侣瘗尔作铭宜直示之惟将进宁丹杨仙尉江隂真宰立石
