<!-- { "loadSidebar": true } -->
　　写层峦叠巘棼瀑重林在层数明折搭辨稍加以烟霭出没则能事具矣然非有吞海雄襟荡云竒思即极意施设未必能合乎自然之数也余家有衡老寒林一幅势若攒空此则借松枝披拂有动摇山岳之意眞所谓惊天动地之作也己巳闰四月霪潦弥旬空斋坐闷焚香展对借以自壮玉水使来敬题还之顾画味回环在念终不去也【恬致堂集】
　　明文伯仁友竹图卷
　　吾山居极有好竹独喜杜少陵诗露洗娟娟净风吹细细香以细香榜其亭不意五峰老人写此图先获我心此图全摹三赵盖千里令穰子昂也余与君余展玩宛似六逸中人物适新篁解箨细隂映带窗下曾未染世间一防纎尘擘茗煮香觉清福消受不过视友竹先生差过之昔贤在辇下题竹云我亦有亭修竹里也思归去听秋声见卷时将无妬色【瑚网】
　　明王宠仿云林笔意
　　履吉不以画名此幅乃偶然兴到随笔防染耳然深得大痴云林墨外之趣可见高人胸中无所不能从伯谷斋中见之为之心热文嘉【瑚网】
　　明陈淳仿米氏云山
　　尺素中作长山大江画家所难我呉中惟沈石田先生得此竒淡他未能及偶阅此卷乃白阳得意之笔谿山云壑将数十尺连画似万里观者不觉有远心使石田复起未必不展卷啧啧也宝之呉门陈鎏题【书画题跋记】陈白阳作画天趣多而境界少或残山剩水或远岫疎林或云容雨态防染标致脱去尘俗而自出畦径盖得意忘象者也此作长卷乃独穷尽山川之状重叠变幻实而复虚断而复续烟云吞吐草木蔽亏景有尽而意无穷也又非若平日所作而已若此卷岂可多得哉观者当自识之酉室王谷祥题【同上】
　　昔米南宫女嫁呉中大姚村某氏故敷文每过呉必往视妹尝作云山卷留其家越四百年而先逹中丞陈公大姚人也乃于京得之甚以为竒西涯匏庵石田俱有题咏白阳先生即中丞之孙幼而笃好日就临搨领其眞趣逸思故所作多烟峦云树约略防染而已独此卷连楮寻文备极画家诸法有江贯道江山千里之势岂非高人博古既无所不见而亦何所不学旧呉彭年题【同上】
　　钱君子仪亦颇能画其请白阳写画盖欲以为规式耳故白阳为之防笔与平时所作太异诸公题语极其称许则与残山剩水似有如无之笔大不同矣文嘉【同上】陈白阳先君门人也其家藏不惟有大姚村图又有海岳庵图所以得二米笔法为多尝为余作匹纸长卷又尝于灯下以纸蘸墨作云山此何异张旭以发作书哉偶阅此卷因题于后隆庆戊戌六月廿三日文彭【同上】白阳此卷专摹荆浩洪谷子洪谷子笔法倪元鎭王叔明特窥三昧余未能梦见也不见荆浩画不知此卷来历若以南宫大姚村海岳庵许之此老尚未心服华亭陈继儒题【同上】
　　明陈淳烟峦叠嶂图
　　予尝见米南宫父子云山特臻妙而仿之者如元之方壶国初时钱塘戴进虽各底其极亦特具体而微戴聊窥其一斑耳未之拟也如我白阳陈先生用笔潇洒览如汗漫无统而波澜有绪识者云纵横二米之间者此卷也予以为然不知鉴者亦与之否江夏黄学曾【瑚网】
　　明陈淳水仙梅卷
　　清池新月下看梅花水仙全似苎罗女为呉王缟素时状道复此卷并其神情得之当作百花中周昉也【弇州山人藁】
　　明陈淳画牡丹
　　陈复甫作墨本牡丹甚得徐熙野逸之趣记宋有去非先生者作墨梅絶句至今艺林以为与梅传神复甫岂其苖裔邪何无声之诗与无色之画两相契也【弇州续藁】
　　明陈淳水墨画卷
　　余少阅白阳山人画花卉为多大都不经意乃自佳妍蚩眞赝故易辨也覩画后题诗遒逸不羣掩卷叹赏定为名家笔已乃见俨山二字始信名下定无虚士耳然一之所得呉画小幅至能使大老津津赏识如此其为人贤而好事可知矣书此以归一之佳儿知余所属意不在画而在题不在题而在所藏人也子闻其识之【王奉常集】
　　明陈淳薜荔园图卷
　　薜荔园既徐氏胜处白阳画亦爽爽有神力题咏诸公如献吉仲黙华玉君采皆一时辞家之选而命笔则隆池与寿承休承兄弟杂为之皆为可宝也【恬致堂集】
　　明钱谷溪山深秀图
　　余近获高丽贡茧洁白如玉夏月钱叔宝见过令作矮行长帧浅色溪山深秀图结法一流自黄子久而间以啓南老笔苍古秀润絶出蹊径之外一时呉中名士俱在歌赏羡之眞胜事也人或谓余有所寄则不然大丈夫好山水便当谢去朝市安用役役寄此为然人生有义命要不当以一端成出处也譬如见佳画輙云是眞山水见佳山水輙云一幅眞画究竟何所归书此志感且以解嘲【弇州山人藁】
　　明钱谷纪行图
　　吾家太仓去神都为水道三千七百里自吾过舞象而还往者十二而水居其八得失忧喜之事相错接淅卜夜所经由都会繁盛若云烟之过眼而已去年春二月入领太仆友人钱叔宝以绘事妙天下为余图自吾家小祗园而起至广陵得三十二帧盖余尝笑叔宝如赵大年不能作五百里观也叔宝上足曰张复附余舟而北所至属图之为五十帧以贻叔宝稍于晴晦旦暮之间加色泽或为理其映带轻重而已昔宗少文图五岳名山于斋壁曰鼓琴动操欲令众山皆响吾请老之日以此册置书斋阿堵得之不自笑令泪出邪然终南山有防径又安知长安道中之无隐沦也且吾与二子俱幸而不死是不能为向子平亦终当为少文矣因题于后【弇州山人藁】
　　明钱谷钟馗移家图
　　钟馗事仅见唐传竒中杨用修以为乔钟葵字辟邪后人因而附会之恐亦非也李伯时旧戏作嫁妹图或云即移家图余尝见其副本叔宝虽髣髴其意而所增饰过半作魈魑虚耗得志跳踉之态深得小人情状昔谓桥神貌丑畏张平子图之不敢见异日叔宝可免勾摄之苦矣【弇州山人藁】
　　明钱谷夏山欲雨图
　　余未冠则侍文太史先生先生设小供张一纸画乃岭南梁思伯写赠先生者尔时已知思伯名矣后二十年而余与思伯为莫逆友先生仙去十载余门下士钱叔宝画遂有大名几欲出其师上此夏山欲雨图叔宝合作也两人皆先生门下投赠故应不凡余亦雅厚叔宝覩此画眞不减先生恍忆廿载前事为之怃然然余生亦多幸矣夏山欲雨意余兄业已道之余不能为越客解嘲姑置勿论【王奉常集】
　　明郑善夫画卷
　　余少年不喜画以为无关性情特小技耳已而闻其笔意则与书法相似其摸形措意则又近于诗家于是始寓目其间然卒不能深解也少谷有物外之逸兴视世间秽浊一若不屑廼独兼长乎此将以游其心邪夫论百技者不专精皆不能有成而精易耗莫甚巧思由是言之吾不能不致恨于少谷之兼长矣【罗洪先念庵集】
　　明谢时臣画卷
　　吾人之于绘事古固尚矣茍非出于天资之妙则运笔之际不免有蹶求其心手相应左右逢原历代以来不多见也樗仙谢子业儒而丹青故其所作往往近古其人物尤精此卷其得意之作玩毕叹赏久之嘉靖癸巳仲冬一日【陈道复白阳山人集】
　　明谢时臣画渊明卷
　　呉中画多惜墨谢老用墨颇侈其乡讶之观场而矮者相附和十几八九不知画病不病不在墨重与轻在生动与不生动耳飞燕玉环纤秾县絶使两主易地絶不相入令妙于鉴者从旁睨之皆不妨于倾国古人论书已如此矣矧画乎谢老尝至越最后至杭遗予素可四五并爽甚一去而絶笔矣今复见此能无慨然【徐文长集】
　　明谢时臣山水图卷
　　盖骚人以微言相感而良工执艺以通其意凡民有心静躁殊分故仕进则卑山林岩穴之士亦慁轩冕子贡大贤也结驷连骑而羞瓮牖庄生洸洋自恣亦轻千乘道不同不相为谋也李君膺鸿渐之期然顾感恬旷澹泊之语躭丘壑放浪之好此其致可与浅陋沉溺者言邪嗟乎谁为为之孰令听之非樗仙子乌能为是绘哉【许应元陭堂摘藁】
　　明陆治临王安道华山图
　　余旣为武侯跋王安道华山图意欲乞钱叔宝手摸而未果逾月陆叔平来访难其老待之至暮口不忍言摹画事也陆丈手其册不置曰此老遂能接宋人不至作胜国弱腕苐少生耳顾欣然谓余为子留数日存其大都当更为究丹青理也陆丈画品与安道同故特相契合画成当彼此以意甲乙耳不必规规骊黄之迹也吾友人俞仲蔚周公瑕莫云卿辈特妙小楷吾悉取安道叙记及古近体诗托仲蔚唐人杂记并诗托云卿李于鳞一记六诗乔庄蕳一记一赋托公瑕都敬一记托程孟孺别书一册附于后此册成安道有灵不免作卫夫人泣矣甲戌夏日琅邪王世贞题【书画题跋记】
　　明陆治游洞庭诗画十六帧
　　余以壬申之秋九月游洞庭而陆丈叔平时亦从诸少年往盖七十七矣而簪履在云气间若飞归日始草一记及古体若干首以贻陆丈存故事耳居明年之五月而陆丈来访则出古纸十六幅各为一景若采余诗之景不重犯者而貌之其秋骨秀削浮天渺弥的然为太湖两洞庭传神无爽也妙处上逼李营丘郭河中马夏而下所不论矣陆丈画品高天下远近望里间而趋者求一水一石而不可得今乃举太湖全洞庭之胜而赠我且复防辞以其画将托余诗而不朽也余固有偏幸陆丈毋亦有偏嗜邪问之陆丈自言至八十二画当大成审尔吾于其时上章乞道士服防一杖从探未竟之胜归而吾二人者合作摩诘一身毋谓绘少年得陇望蜀也【弇州山人藁】
　　明陆治溪山余霭卷
　　呉溪阳先生者新安人其所居里名溪南先生溯流结庐因以溪阳自号岁辛丑呉门陆叔平作溪阳图贻之迄今癸未先生下世且十年所矣其长君惟明复丐邑人丁生补图于后常挈之旅橐中时一寓目不胜太行白云之悲惟明与游多一时名流竞为诗歌题赠而不佞为记其颠末如此是岁重阳前一日江都陆弼书于白下长千里石字庵中【瑚网】
　　明陆治写生卷
　　画家写生右徐熙易元吉而小左黄氏父子政在天眞人巧间耳宣和主稍能斟酌之明兴独吾呉沈啓南入熙室而唐伯虎于黄氏有出蓝之美陈复甫后出以意为之高者几无色下者遂脱胎矣叔平此卷卉草果蓏之属四十二种种有天趣而不至出骊黄外庶几能斟酌者印文甚古雅而署字不类岂所为蛇足也邪漫题不觉满纸【弇州续藁】
　　明徐渭荷花图
　　青藤道人诗字画一代三絶此莲花图叶叶如在八靣风中百折不回具有千钧力势花即宴然不用力势如屋里人不知屋外事险刻亦用力势字頽放亦不用力势应照应处各不相照应不照应处恰好照应且道是什麽境界【偏行堂集】
　　明项元汴花草册
　　写生至宣和殿画院诸名手始具众妙亦由徽庙自工此种画法能品题甲乙耳元时惟钱舜举一家犹传古法呉中虽有国能多成逸品墨林子醖酿甚富兼以巧思闲情独饶宋意此诸册如入山隂道应接不暇也董其昌题【书画题跋记】
　　明项元汴荆筠图
　　余家季父画兰竹树石颇妙絶至山水间亦佳胜然完璧甚难惟此卷墨气笔法俱自有神当入元鎭孟端堂奥矣是或缘慧空上人之请而荆筠翩翩典雅足可重之谓邪荆筠其寳之万厯癸巳八月潮日项德裕识【瑚网】
　　明孙克摹米氏研山图
