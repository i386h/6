<!-- { "loadSidebar": true } -->
　　武帝书纸糜溃而墨色如新有墨处不破吁岂临学所能欲令人弃笔研也古人得此等书临学安得不臻妙境独写唐人笔札意格尫弱岂有胜理其气象有若太古之人自然滈野之质张长史懐素岂能臻其籓篱邪昔归公跋赵令畤家古帖得之矣欲尽举一奁书易一二帖恐未许也今日已嬾开箧但磨墨终日追想一二字以自慰也【寳晋英光集】
　　晋武帝我师帖真迹宣和秘府官本今在震泽王氏笔势雄健髙古絶伦当为帝王书法之冠此无上妙帖也【清河书画舫】
　　梁昭明太子书隐山寺榜碑
　　建徳县隐山寺有梁昭明太子书榜隐山之寺四大字昭明性爱山水尝至池往往有遗迹处或亦渉县境中此书传是其亲作余八百年而宛然独存亦异矣宋崇宁褒封有牌墨犹存之语宣和二年尉张畀摹本以刻于郡城西庙中淳熈守袁説友又取真迹龛置神殿侧其崇敬如此所传信不诬某丙子秋以视旱抵寺寻访在东庑室隅尘土翳蚀徙以出拂拭谛观叹其笔势雄秀庄重因语僧某曰此何惜一石而不为永久计邪间稍剥落俾模池庙中石本参订刻之庶几完善明年春以赈饥复至已买石砻治未几来视则石断为二不可用矣仍语某毋以是懈当决成之又明年六月某来告曰前之月寺傍溪水暴溢岸崩出一巨石髙七尺许阔几半碑制具而无文容字位置且有余殆神明之灵隂有以相之发端实自公愿纪其槩某欣然为书使并刻于下方云是嵗为至元重纪之四年龙集戊寅九月壬戌朔具官吴师道题【礼部集】
　　唐太宗真迹
　　唐太宗躬擐甲胄出入行阵亲与羣雄搏战而胜之计其勇健虓武岂复翰墨间人也官法帖帝王部中有太宗书真行千余字观其用笔精工法度粹美杂之二王帖中不能辨也而其雄迈秀杰之气则冠诸书者呜呼盛哉宜其备文武之大美兼圣贤之能事除隋之乱比迹汤武致治之美庶几成康虽数千载慨然可想也此书画目是其真迹前数行亦自有法可爱乙酉仲夏柯山东堂书【张耒宛丘集】
　　唐太宗晋祠铭
　　右唐晋祠铭太宗撰并书晋祠者唐叔虞祠也髙祖初起兵祷于叔虞祠贞观二十年太宗为立碑焉【金石録】
　　唐太宗屛风帖
　　右唐太宗屏风书余从凡季平家所藏盖从祖绍兴初为江西漕属以重赂得于北人之南渡者凡十一幅皆绢素也其上杂绘禽虫水藻之文犹隐可认按唐防要正观十四年四月二十二日上自为真草书屏风以示羣臣笔力遒劲为一时之絶诚可寳也淳熈九年冬十一月祝寛夫公济跋【戯鸿堂法帖】
　　文皇尝作真草书古帝王鉴语为二屏风示羣臣今所存者草书耳轻俊流便宛然有右军永兴风度惜天骨小乏戈法犹滞后有祝寛夫姜夔王允初跋亦佳姜遂题字荒伧不知体大可笑也【弇州山人藁】
　　唐髙宗登封纪号文
　　右唐登封纪号文凡两碑皆髙宗自撰并书其一大字磨崖刻于山顶其一字差小立于山下然世颇罕传政和初余亲至泰山得此二碑入録焉【金石録】
　　唐睿宗书升中述志碑
　　右周升中述志碑武后自撰睿宗书碑极壮伟立于嵩山之巅其隂钟绍京书字画皆工妙政和中河南尹上言请碎其碑铭从之【金石録】
　　唐睿宗书武士彠碑
　　右周武士彠碑武后时追尊士彠为无上孝明皇帝命李峤为碑文相王旦书石焉戎幕闲谈载李徳裕言昔为太原从事见公牍中有文水县牒称武士彠墓碑元和年忽失头所在碑上有武字凡十一处皆镌去之碑髙大非人力所及未几武元衡遇害今此碑武字最多皆刻画完好无讹缺者以此知小説所载事多荒诞不可信类如此【金石録】
　　唐明皇书陜州卢奂防事讃
　　卢奂防事讃唐宗撰并书奂为陜州刺史宗行幸过陜州书其防壁而刻之【集古録】
　　唐明皇书鹡鸰颂
　　当皇祐至和之间余在广陵有勅使黄元吉者以唐明皇自书鹡鸰颂本示余把玩久之后二十年获此石本于国子博士杨衷又三年来守青州始知刻本在故相沂公宅熈宁三年五月二十八日书【集古録】
　　唐明皇谒元庙诗
　　谒元庙诗唐宗撰并书余尝见世有宗所书鹡鸰颂与此字法正同碑在北邙山上洛阳人谓之老君庙也【集古録】
　　唐明皇书裴光庭碑
　　裴光庭碑张九龄撰宗御书按唐书列传云光庭素与萧嵩不平及卒博士孙琬希嵩意以其用循资格非奬劝之谊諡曰克平帝闻特赐諡曰忠宪今碑及题额皆为忠宪传云撰摇【一作瑶】山往则而碑云往记光庭以开元二十一年薨二十四年见此碑宗自书不应误皆当以碑为是治平元年三月二十日书【集古録】
　　唐明皇凉国长公主碑
　　右唐凉国长公主碑苏颋撰明皇书公主睿宗女也新唐书列传云字华庄而碑云讳防字花妆传云下嫁薛伯阳而碑云嫁温彦博曽孙曦按新史睿宗第三女荆山公主已嫁薛伯阳当以碑为正【金石録】
　　右凉国长公主碑小许公撰而开元帝御书书法过肥然防画间自有异趣要之自唐变此体帝为最也碑辞大半可读攷之唐史睿宗第六女字华庄始封仙源下嫁薛伯阳今碑内封爵先后同而字乃从花妆非华庄也又称归故丞相虞公温彦博曽孙曦及攷彦博曽孙曦尚凉国长公主伯阳传尚仙源公主坐父稷诛流岭表自杀然则公主固嫁薛伯阳再嫁温曦史遗曦而碑讳伯阳也【弇州山人藁】
　　唐明皇金仙长公主碑
　　右唐金仙长公主碑徐峤之撰明皇御书据唐书本传云太极元年与玉真公主皆为道士而碑云丙午嵗度为道士盖神龙二年也【金石録】
　　唐明皇书太山铭
　　记太山铭者唐宗皇帝御撰及书字径可六寸许虽小变汉法而婉缛雄逸有飞动之势余尝登太山转天门则见东可二里穹崖造天铭书若鸾凤翔舞于云烟之表为之色飞既摩娑久之惜其下三尺许为搨工人恶寒篝火焚蚀遂阙百余字傍有苏丞相颋东封颂正书闽人林防以四大字刻其上恶札题名纵横漶灭不可读怅然而下后人事事可憎殆不特此【弇州山人藁】
　　唐明皇书孝经
　　唐宗书孝经后有太子亨右相林甫左相适之等题名韦郇公陟称彭城县男盖自吏部侍郎出为河南采访始袭公爵此本封耳韦斌封平乐郡公可补本传之阙书法丰妍匀适与太山铭同行狎亦雄俊可喜当其时为林甫所蛊媚极矣犹知有是经邪三子同日就陨属镂南内凄凉废食循览遗迹为之慙慨王世贞【弇州山人藁】
　　唐武后书升仙太子碑
　　右周升仙太子碑武后撰并书升仙太子者王子晋也是时张易之昌宗兄弟方有宠谄谀者以昌宗为子晋后身故武后为葺其祠亲铭而书可发万古之一笑也【金石録】
　　南唐李后主书
　　观江南李主手改表草笔力不减栁诚悬乃知今世石刻曽不得其髣髴余尝见李主与徐铉书数纸自论其文章笔法政如此但歩骤太露精神不及此数字笔意深穏盖刻意与率尔为之工拙便相悬也【山谷集】
　　南唐李后主蚌帖
　　江南当五代后中原衣冠趋之以故文物典礼有尚于时观此帖下属州责蚌酱犹有古义知以宗庙为重恐滋味防【音渐上声】防【音冉防防味薄也集韵作音同味醨也】其下惶遽供命不敢宁固知礼有贵于行事者也汉律防稽嵗献鲒【臣乙切音结蚌也】酱二升以説文求之鲒为蚌知此为宗庙祭久矣然谓汉有旧仪岂以此邪【广川书跋】
　　南唐李后主书太白诗
　　李后主书太白诗出于欧阳率更蔡京师之所题徽宗书画皆用此笔意余家有雪江归棹图楚公跋正同要得散卓方可为也【容台集】
　　宋太宗书急就章
　　轼近至终南太平宫得观三圣遗迹有太宗书急就章一卷为妙絶自古英主少有不工书鲁君之宋呼于垤泽之门守者曰非吾君也何其声之似吾君也轼于书亦云【东坡集】
　　宋太宗御书歴子
　　京朝官中选三十人充知州而赐以御书歴子臣得此可以为荣矣而审官任其事盖犹有古者选部激浊扬清之风也非太宗皇帝知钱若水之深若水亦自信不疑则三十人者独获此赐其能使人心服而无疑乎元祐四年四月十九日龙图阁直学士臣轼书【东坡集】
　　宋太宗御书
　　日行于天委照万物之上光气所及或流为庆云结为丹砂初岂有意哉太宗皇帝以武功定祸乱以文徳致太平天纵之能溢于笔墨摛藻尺素之上弄翰团扇之中散流人间者几何矣而三槐王氏得之为多子孙世守之遂为希代之寳文正之孙懿敏之子奥出以示臣轼敬拜手稽首书其后【东坡集】
　　熙陵以武定四方载櫜弓矢文治之余垂意翰墨妙尽八法当时士大夫皆亲承指画尝称奬忠懿王笔法入神品中外书学不能出其右仰观英鉴大不可诬【山谷集】
　　宋太宗赐张齐贤御札
　　宋制天子御札付外谓之内批又谓之御笔其词多词臣所拟进而皆内夫人所代书所谓御寳札者则或上批或内夫人批皆用御寳也所谓亲笔者则上所亲书或加押字不用寳也今观熙陵赐丞相张文定公齐贤母子二札前一札辞意字画甚古质且不用御寳盖亲笔也后一札词既温畅字亦秀润复识御寳其后盖御寳札也习典故之学者必有考于斯【王忠文公集】
　　宋太宗行书蔡行勅
　　此卷乃太宗皇帝御笔勅一道盖不允蔡行辞中书省事者觌兹字画飞动若虎踞龙腾风云庆防正以见圣天子生知不测逺异常流当时在廷之臣得之为至寳中书公非问学忠勤有素曷承宠锡若是哉诚金玉锦绣奚足比其直乎蔡氏子孙当知其所重永永其藏用是书之以志景仰云淳祐丙午三月望日郑清之顿首书于养鱼庄【瑚网】
　　宋太宗至道御书帖
　　右至道御书法帖凡十一卷六十一条宋太宗晚年笔也太宗以淳化之三年勒晋唐名迹于枣木又二年而书此其歩趋诸名家遂无一笔脱衔髙处可逼唐文皇第不能超乘而上耳书辞多格言亦类屏风帖每条下一敕字似亦仿文皇故事搨手纸墨皆精媺可寳也【弇州续藁】
　　宋太宗御书飞白
　　醴陵县东二十里有宫曰登真其前有山世传仙人王乔炼药于此唐开元间神仙道家之説兴天子为书六大字赐而揭焉太宗皇帝时诏求天下前世名山异迹而尤好书法闻登真有开元所赐字甚竒乃取至京师阅焉已而还之又赐御书飞白字使藏焉其后登真大火独飞白书存康定元年道士彭知一探其私笈以市工材悉复工之旧建楼若干尺以藏赐书予之故人处士任君为予言其事来乞文以志凡十余请而不懈予所领职方悉掌天下图书考图验之醴陵老佛之居凡八十而所谓登真者其説皆然乃为之记【欧阳文忠公集】
　　宋真宗先天太后賛
　　真宗此书在亳州龙徳官遒逸有致盖以其年正月谒龙徳耳先天太后者老子母也唐系自老子尊徽号曰元皇帝故太后之号因之乃宋亦尔邪【弇州山人藁】
　　宋仁宗御书飞白
