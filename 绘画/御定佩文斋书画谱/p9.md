<!-- { "loadSidebar": true } -->
　　臣闻伏羲氏作而八卦形其画轩辕氏兴而灵彰其彩古史仓颉览二象之爻观鸟兽之迹别创文字以代结绳用书契以维事宣之王迹则百工以叙载之方册则万品以明迄于三代厥体颇异虽依类取制未能殊仓氏矣故周礼八歳入小学保氏教国子以六书一曰指事二曰象形三曰谐声四曰会意五曰转注六曰假借盖是史颉之遗法及宣王太史史籀着大篆十五篇与古文或同或异时人即谓之籀书孔子修六经左丘明述春秋皆以古文厥意可得而言其后七国殊轨文字乖别暨秦兼天下丞相李斯乃奏蠲罢不合秦文者斯则仓颉篇车府令赵髙作爰歴篇太史令胡毋敬作博学篇皆取史籀式颇有省改所谓小篆者也于是秦烧经书涤除旧典官狱繁多以趣约易始用隶书古文由此息矣隶书者始皇使下杜人程邈附于小篆所作也世人以邈徒隶即谓之隶书故秦有八体一曰大二曰小篆三曰符书四曰虫书五曰摹印六曰署书七曰殳书八曰隶书汉兴有尉律学复教以籀书又习八体试之课最以为尚书史书省字不正辄举劾焉又有草书莫知谁始其形画虽无厥谊亦是一时之变通也孝宣时召通仓颉读者独张敞从受之凉州刺史杜邺沛人爰礼讲学大夫秦近亦能言之孝平时徴礼等百余人说文字于未央宫中以礼为小学元士黄门侍郎雄采以作训纂篇及亡新居摄自以运应制作大司马甄丰校文字之部颇改定古文时有六书一曰古文孔子壁中书也二曰奇字即古文而异者三曰书云小也四曰佐书秦隶书也五曰缪所以摹印也六曰鸟虫所以幡信也壁中书者鲁共王坏孔子宅而得尚书春秋论语孝经也又北平侯张苍献春秋左氏传书体与孔子相类即前代之古文矣后汉郎中扶风曹喜号曰工篆小异斯法而甚精巧自是后学皆其法也又诏侍中贾逵修理旧文殊艺异术王教一端茍有可以加于国者靡不悉集逵即汝南许慎古学之师也后慎嗟时人之好奇叹俗儒之穿凿故撰说文解字十五篇首一终亥各有部属可谓类聚羣分杂而不越文质彬彬最可得而论也左中郎将陈留蔡邕采李斯曹喜之法为古今杂形诏于太学立石碑刋载五经题书楷法多是邕书也后开鸿都书尽其能莫不云集时诸方献篆无出邕者魏初博士清河张揖着埤仓广雅古今字诂究诸埤广缀拾遗漏增长事类抑亦于文为益者然其字诂方之许篇古今体用或得或失矣陈留邯郸淳亦与揖同博开古艺特善仓雅许氏字指八体六书精究闲理有名于揖以书教诸皇子乂建三字石经于汉碑西其文蔚焕三体复宣校之说文篆隶大同而古字少异又有京兆韦诞河东卫觊二家并号能篆当时台观牓题宝噐之铭悉是诞书咸传之子孙世称其妙晋世义阳王典词令任城吕忱表上字林六卷寻其况趣附托许慎说文而按偶章句隐别古籀奇惑之字文得正隶不差篆意也忱弟静别放故左校令李登声类之法作韵集五卷使宫商龣征羽各为一篇而文字与兄便是鲁卫音读楚夏时有不同皇魏承百王之季绍五运之绪世易风移文字改变篆形谬错隶体失真俗学鄙习复加虚造巧谈辩士以意为疑炫惑于时难以厘改乃曰追来为归巧言为辩小为防神虫为蚕如斯甚众皆不合孔氏古书史籀大篆许氏说文石经三字也凡所关古莫不惆怅焉嗟夫文字者六艺之宗王教之始前人所以垂今今人所以识古臣六世祖琼家世陈留往晋之初与从父兄俱受学于卫觊古之法仓雅方言说文之谊当时并收善誉而祖遇洛阳之乱避地河西数世传习斯业所以不坠也世祖太延中牧犍内附臣亡祖文威杖防归国奉献五世传掌之书古篆八体之法时蒙裦録叙列于儒林官班文省家号世业暨臣闇短识学庸薄渐渍家风有忝无显是借六世之资奉遵祖考之训窃慕古人之轨企践儒门之辙求撰集古来文字以许愼说文为主及孔氏尚书五经音注籀篇尔雅三仓凡将方言通俗文祖文宗埤仓广雅古今字诂三字石经字林韵集诸赋文字有六书之谊者以类编聮文无复重统为一部其古籀奇惑俗隶诸体咸使班于下各有区别诂训假借之谊佥随文而解音读楚夏之声并逐字而注其所不知者则阙如也脱蒙遂许冀省百代之观而同文字之域典书秘书所须之书乞垂敕给幷学士五人尝习文字者助臣披览书生各五人专令钞写侍中黄门国子祭酒一月一监评议疑隐庶无纰缪所撰名目伏听明旨【北史江式传】
　　唐五体书
　　唐校书郎正字掌雠校典籍刋正文字其体有五一曰古文废而不用二曰大惟石经载之三曰小篆印玺旛碣所用四曰八分石经碑碣所用五曰隶书典籍表奏公私文疏所用【唐六典】
　　唐禁中书法
　　太祖武德四年置修文舘于门下省九年改曰文舘太宗贞观元年诏京官职事五品以上子嗜书者二十四人隶舘习书出禁中书法授之【唐书百官志】
　　唐影书
　　太宗出御府金帛购天下古本乃命魏征虞世南褚遂良定真伪凡得羲之真行二百九十纸为八十卷又得献之张芝等书以贞观字为印章迹命遂良楷书小字影之【唐书艺文志】
　　唐虞世南书旨述
　　客有通先生好求古迹为余知书啓之发源审以臧否曰余不敏何足以知之今率以见闻随纪年代考究兴亡其可为元者举而叙之
　　古者画卦立象造字设教爰寘形象肇乎仓史仰观俯察鸟迹垂文至于唐虞焕乎文章畅于夏殷备乎秦汉洎周宣王史史籀循科斗之书采仓颉古文综其遗美别署新意号曰籀文或谓大秦丞相李斯改省籀文适时简要号曰小篆善而行之其仓颉象形传诸典防世絶其迹无得而称其籀文小篆自周秦以来犹或参用未之废黜或刻以符玺或铭于鼎钟或书之旌钺往往人间时有见者夫言篆者传也书者如也述事契誓者也字者孳也孳乳寖多者也而根之所由其来逺矣先生曰古文籀曲尽而知之愧无隐焉隶草攸止今则未闻愿以发明用祛昏惑曰至若程邈隶体因之罪隶以名其书朴略微奥而歴禩增损迄以湮沦而淳喜之流亦称传习首变其法巧拙相沿未之超絶史游制于急就创立草藳而不之能崔杜防理斯则丰妍润色之中失于简约伯英重以省繁饰之铦利加之奋逸时言草圣首出常伦钟太傅师资德升驰骛曹蔡仿学而致一体真楷独得精研而前辈数贤递相矛盾事则恭守无舍义则尚有瑕疵未分贤明失之断割逮乎王廙王洽逸少子敬剖防前古无所不工八体六文必揆其理俯拾众美防兹简易制成今体乃穷奥旨先生曰戏乎三才审位日月烛明固兹异人一敷而化不然者何以臻妙无相夺伦父子联联轨范后昆先生曰书法微其难品绘今之优劣神用无方小学疑迷惕然将寤而旨述之义其可闻乎曰无让繁词敢以终序【书苑菁华】
　　唐唐度论十体书
　　古文　黄帝史仓颉所造颉有四目通于神明观察众象而为古文暨嬴氏之代法务径促隶书是兴古文殆絶汉鲁恭王坏孔子旧宅得尚书论语孝经皆科斗文字是也又河内女子坏老君屋得古文二篇乃书之泰誓顾命也或絶尘之客髙蹈逺游深岩谷丹经秘诀往往遇之今之所传则其遗文
　　大篆　周宣王太史史籀始变古文着大十五篇秦焚诗书惟易与此篇得全逮王莽之乱此篇亡失建武中曾获九篇章帝时王育为作解说所不通者十有二三暨晋世此篇都废今略传字体而已
　　八分　后汉章帝时上谷人王次仲以古书字形少波势始作八分楷法谓有楷法也其后师宜官蔡邕梁鹄善之故蔡邕劝学篇云上谷王次仲初变古形是也小　秦丞相李斯妙于法乃删改史籀大而为小篆其铭题钟鼎及作符玺至今用焉作楷隶之祖为不易之轨书曰作谟作则其斯之谓也今相承或曰玉筯
　　飞白　汉灵帝饰理鸿都门时陈留蔡邕撰圣皇篇待诏门下见役人以垩帚成字心有恱焉归而为飞白书汉末魏初并以题署宫阁后有张敬礼隐居好学独师邕体备尽其妙
　　倒薤　仙人务光辞汤之禅隐于清泠之陂植薤而食清风时至见叶交偃象为此书以写太上紫经三卷光遂逺游时人有得之者
　　散隶　晋黄门郎卫恒巨山之所作也祖觊父瓘皆虫草隶著名恒幼传其法兼剏造散隶书又着四体书势古今称之
　　悬针书　曹喜后汉章帝建初中为秘书郎工隶著名尤善悬针垂露之法后代行之以此书题五经篇目鸟书　周史官史佚所撰粤在文代赤雀集户降及武朝丹鸟流室今此之法是写二祥者焉以此书题幡者取其飞腾轻疾也又一说云鸿鴈有去来之信
　　垂露书曹喜所剏也字如悬针而势不纤阿那若浓露之垂蔡邕劝学篇云扶风曹喜建初称善者也【朱长文墨池编】
　　唐李阳冰上采访李大夫论古篆书
　　阳冰志在古篆殆三十年见前人遗迹美即美矣惜其未有防画但偏傍模刻而已缅想圣达立卦造书之意乃复仰观俯察六合之际焉于天地山川得方员流峙之形于日月星辰得经纬昭回之度于云霞草木得霏布滋蔓之容于衣冠文物得揖让周旋之体于防睂口鼻得喜怒惨舒之分于虫鱼禽兽得屈伸飞动之理于骨角齿牙得摆拉咀嚼之势随手万变任心所成可谓通三才之品彚备万物之情状者矣常痛孔壁遗文汲冢旧简年代浸逺谬误滋多蔡中郎以丰同豊李丞相将束为宋鱼鲁一惑泾渭同流学者相承靡所迁复每一念至未尝不废食雪注笔长叹焉天将未丧斯文也故小子得篆籀之宗旨皇唐圣运逮兹八叶天生克复之主人乐惟新之令以淳古为务以文明为理钦若典谟畴兹故实诚愿刻石作篆备书六经立于明堂为不刋之典号曰大唐石经使百代之后无所损益仰明朝之洪烈法髙代之盛事死无恨矣【唐文粹】
　　玉筯
　　秦丞相李斯变仓颉籀文为玉筯体尚太古谓古若无人当时议书者皆输伏之故拔乎能成一家法式歴两汉三国至隋氏更八姓无有出者呜呼天意谓篆之道不可终絶故授之赵郡李氏子阳冰阳冰生皇唐开元天子时不闻外奨躬入篆室独能隔一千年而与秦斯相见可谓能不孤天意矣当时得议书者亦皆输伏之且谓之其格峻其力猛其功备光大于秦斯有倍矣【舒元舆玉筯志】
　　唐张怀瓘十体书断
　　古文　　大　　籀文　　小　　八分隶书　　章草　行　书　　飞白　　草书
　　古文者黄帝史仓颉所造也仰观奎星员曲之势俯察文鸟迹之象博采众美合而为字是曰古文孝经援神契云奎主文章仓颉仿象是也及秦用小古文絶矣汉文帝时伏胜献古文尚书又有魏文侯乐人窦公年二百八十歳献古文乐书一篇以今文考之乃周官之大司乐章也及武帝时鲁恭王得孝经尚书等经宣帝时河内女子得古文二篇晋咸宁五年汲郡人得册书千余万言或写春秋经传易经论语夏书周书琐语大歴梁丘藏穆天子传及魏史于是古文备矣甄丰删定旧文制为六书一曰古文即此也周幽王时又有省古文者今汲冢书中多有是也滕公冢内得石铭人无识者惟叔孙通云此古文科斗书也科斗者即上古之别名也仓颉即古文之祖也
　　赞曰邈邈仓公轩辕之始创制文字代彼绳理粲若星辰郁为纲纪千龄万类如掌斯视生人盛德莫斯之美神章灵篇自兹而起
