<!-- { "loadSidebar": true } -->
　　褚遂良善书与虞齐名世南尝荐之文皇世南死登善独擅大名当时御府所收右军真迹赝者相半他人不能识登善輙能辨之至纎悉不爽后遇有所购必经审鉴为定及其自书乃独得右军微意评者谓其字里金生行间玉润变化开合一本右军其诸帖中西升经是学黄庭度人经学洛神隂符学画像湖州独孤府君碑越州右军祠记同州鴈塔两圣教序记是其自家之法世传兰亭诸本亦与率更不类盖亦多出自家机轴故也今观永新文学邓仲经甫所藏儿寛賛正与兰亭圣教序记诸帖相似笔意婉美似瘠而腴似柔而刚至于三过三折之妙特加之意诚褚法也后有赵子固及柳道传黄溍卿掲伯防诸公跋尾皆信而可征柳公谓中间刮去字为宋国讳信然宋人以为是也【宣祖讳】永乐辛卯二月独山王偁观毕书于钟山书屋【虚舟集】褚河南博雅通识工隶楷初师虞永兴晚得右军笔法正书遒劲直班欧虞贞观中谏议大夫兼起居注文皇尝问曰朕有不善卿亦记邪对曰守道不如守官职在载笔君举必书其为人忠直贞亮可知矣观此书儿寛賛瑶台青琐春林罗绮之喻不虚也而刚方正直之气溢于翰墨之间诚类其为人千载之下其流风余韵即此可想见矣山东宪使云间黄汝申出以见示不胜喜幸杜子美有云金钟大镛在东序氷壶玉鉴悬清秋余于褚书亦云汝申其寳之正统四年正月丙戌豫章胡俨谨题【颐庵集】
　　此卷旧藏故人邓宗经所宗经为庐陵永新潜山三县学官皆携以自随洪武壬午予获观于庐陵永乐丁亥又获观于永新是时学士解公赴桂林任予送至彼解公题此卷深欲效河南笔意题毕自谓与平日所书迥异从行有黄生学书于公熟识公字公戏以手掩其名召生试观问为谁书生错愕莫能辨因抚掌大噱后五年辛卯春宗经携至南京寓余官舍中翰林诸公俱来就望而检讨王公孟阳欣然许题其后且以就望为不足借归观之往返数四一日大雨中学士胡公肩舆来索而卷适留孟阳所亟命院吏二人荷毡衫往取留其家二日所题字亦异平日书盖观此而有以啓其新意也今少傅东里杨先生时在春坊以少暇未及观最后始与宗经携卷诣其私第值暮秉烛展玩良久防公冗弗果题识宗经常阙然于懐宣徳乙巳予至潜山宗经袖此卷欲以遗予且曰君子不留意于物吾老矣付之得人则于此卷无负矣予辞以素不善书当求善书者付之庶几不负今年冬予至云间大参黄公汝申忽出此卷示予自言前此两月过安庆得之秀才李生生名善尝从宗经游岂宗经属以择人而授生生知黄公好古博雅而又长于法书故竟以归乎黄公然李生可谓能知人宗经亦无负于此卷矣展玩之余俯仰今昔非但河南之墨迹足为寳玩而当时二三君子之余韵犹可想见因详着于卷尾正统二年丁巳十一月晦庐陵周忱书于云间之三陆书院【双崖集】
　　唐褚遂良临右军文赋
　　余在黔南未甚觉书字緜弱及移戎州见旧书多可憎大槩十字中有三四差可耳今方悟古人沉着痛快之语但难为知音尔李翘叟出褚遂良临右军书文赋豪劲清润真天下之奇书也【山谷集】
　　唐褚遂良千文
　　褚遂良书见于石刻者世亦甚鲜况其真迹乎今观所书千文柔劲险□真如铁线萦结而成或者评为柳诚悬所临褚书似则似矣其入神处恐非诚悬所至也【宋学士集】
　　唐褚遂良清娱墓志铭
　　褚河南刺同州时梦一女子自称司马迁侍妾姓随名清娱因迁出游携清娱居此防有事出都清娱遂侨居于同后迁故清娱以悲死梦中特乞河南一言铭墓以垂不朽其书尤秀婉可爱子长足迹半天下岂游毕犹置妾近地入都而后谋归之邪然考子长遭腐刑退而著书年月颇久清娱终不归至子长死而后一身殉之观子长君臣朋友之间一深情人也独何忍于清而不为定其去留是不能无疑在河南非妄言者至曰为天帝所闵得赐血食一州乃知处伦常之变用情得其正虽屈而必伸不当愤激借青蝇为吊客也【李昰放鷼亭集】
　　唐褚遂良灵寳经变字
　　余家旧藏褚遂良灵寳经变字一卷纸墨淳古字画闇而俱完精神如新以之较衡山先生停云初刻多廿有八字岂当日所搨互有明晦遂因之为存亡邪可以信古刻之当多收也然于此益见衡山先生之苦心也以二刻并观如出一石若非多少不同无縁知此为宋搨矣先生摹临之妙盖千古之絶技进乎道矣恐后之览者亦疑停云为文家一笔书幸有此证故特表而出之以信百世或可为停云重否【墨林快事】
　　唐褚遂良心经
　　懐仁所集序记后殿以心经虽不能遍及三藏然六百五十七部以般若为宗般若以心经为宗系之未为不韪也而褚序记则无有非阙典与乃褚自有独本心经以天寳元年刻于河北道宣慰使陈令望者尤为峻拔比之序记字差缩而精神风度不似两时书岂褚见懐仁之集又贾其余力邪而无复好事者合刻为完璧其搨本海内亦遂少岂不久为贼所据当遂不存邪而此本亦必其初出日所搨是以笔法神气不失毫末视今日之序记不啻天壤幸为余寳可望不幻去矣輙以为唐人真书第一合不逊懐仁本也【墨林快事】
　　唐李靖上西岳书
　　世传扶余国事类若劒侠而衞公从之似以任纵自喜然考其行事则动以礼法自约又若老书生此书豪武自将亦既放矣或疑其伪将其暴侮神羞求合于杳冥者乎亦当时愤激感慨豪气未除而然邪刘餗尝言衞公诉神且请告以官位所至词色抗厉后有声曰仆射好去后果如言此书殆似或真有是邪将后人因此附益之乎餗在开元中其说似有据若可信也【广川书跋】右唐李衞公布衣时上西岳书真迹盖厌隋乱已极负济世之志奋欲有为而咨之神明之辞也士重乎立志养气衞公此书志已先定而气盖宇内矣是以卒能辅明主而建功业焉其书亦佳石刻在广西余得之刘长吾佥事云【东里集】
　　唐李百药泛爱寺碑
　　李百药字仅存其下磨灭而书字犹可辨疑此碑百药自书字画老劲可喜秋暑郁然览之可以忘倦【集古録】
　　唐殷令名裴镜民碑
　　右唐裴镜民碑殷令名书令名与其子仲容皆以能书擅名一时而令名遗迹存者惟此碑耳笔法精妙不减欧虞惜不多见【金石録】
　　唐殷令名书头陀寺碑
　　右唐殷令名书头陀寺碑齐王简栖所撰録于文选令名之子仲容官礼部郎据法书要録云仲容奕世工书精妙旷古令名尝书济渡寺额后代程式父开山也武徳中为尚书故阙山字而李氏讳不及淳日照基诵者正在贞观永徽间跋尾书惟则者集贤待制史惟则小泥滉字即唐相晋国忠献韩公所寳书也元祐戊辰集贤林舍人招为苕霅之游九月二日道吴门以王维画古帝王易得龙图阁待制俞献可字昌言之孙翌日与葛藻字季忱捡阅审定五日吴江舣舟垂虹亭题【寳晋英光集】
　　唐薛纯陀辨法师碑
　　右辨法师碑李俨撰薛纯陀书纯陀唐太宗时人其书有笔法其遒劲精悍不减吾家兰台意其当时必为知名士而今世人无知者然其所书亦不传于后世余家集録可谓博矣所得纯陀书只此而已如其所书必不止此而已也盖其不幸埋沈泯灭非余偶録得之则遂不见于世矣乃知士有负絶学髙世之名而不幸不传于后者可胜数哉可胜叹哉治平元年闰五月晦日书【集古録】
　　右唐辨法师碑薛纯陀书欧阳公集古録云纯陀太宗时人其书有笔法意其当时必为知名士而今世人罕知者集古所得纯陀书只此而已余按法书要録云薛纯陀学欧草微伤肥钝亦通之亚也然则纯陀当时真知名矣余又得纯陀八分书比干碑欧阳公所未尝见也与纯陀同时有薛纯唐太宗命书砥柱铭者其笔法与纯陀絶相类疑即一人盖唐初时人名姓多如此尔【金石録】
　　辨法师碑薛纯陀书昔欧阳公尝评其不减率更然所书不传永叔所得唯此纯陀贞观十二年奉勅书铭砥柱其字磊落如山石自开隠鳞而出可以见方丈之势固无牵强以成当时如虞伯施褚登善号能书者皆避而让之其后柳诚悬爱其书恐失其次第则又别书于石后世得纯陀所书砥柱铭者皆碎杂丛叠必按此序之砥柱铭为薛纯而此碑为薛纯陀尝为秘书正字本名纯陀后以纯自列于时余于类书见之【广川书跋】
　　唐薛纯砥柱铭【薛纯即薛纯陀见辨法师碑跋】
　　唐砥柱铭贞观十二年特进魏征撰秘书正字薛纯书其字因山镵凿就其洼平随多少置字故不成行序宛转索于嵚间以摹故石虽存而颇难得世知贵之唐以书学相髙刻石之文此其大者也笔力有余防画不失尚多隶体气象奇伟犹有古人体法其后柳公权书刻招提今已譌缺不可读惟纯所书在浊河间得完盖摹击之工不至故耳【广川书跋】
　　唐宋才郎頴碑
　　唐郎颖碑李百药撰宋才书字画甚伟颖父名基字世业而李百药书颖世次但云父世业又书颖兄茂碑亦然考其碑文有皇基缔构之言则基字当时公私无所讳避而于书世次字而不名不详其义也是以君子贵乎博学嘉祐八年九月二十四日书【集古録】
　　唐诸葛思祯李孝同碑
　　孝同者淮安靖王神通之子史但附名神通传末碑亦磨泐可读者才半中有云太宗为秦公孝同隶焉承间啓王曰秦公瞻视非常功业又大虽非储贰必膺寳厯靖王心然之云云此亦可为先见矣撰文姓氏已不可求书者据赵明诚为诸葛思祯今亦磨蚀但其笔法虬健波拂处大类褚河南可寳也【石墨镌华】
　　唐李懐琳仿晋嵇康絶交书
　　右唐李懐琳仿晋嵇康絶交书真迹具载唐窦蒙述书赋注宋周越法书苑等书歴代传赏者也此书筋肉丰壮位置典古如云行水流浑然无迹髙出懐琳所作衞夫人七贤等帖上盖叔夜书唐世尚存懐琳得以仿之宜其髙于自作至于□□□□等古字亦有所本也刘焘无言以能书名宋亦尝摸刊于续帖中辨论之详见黄伯思东观余论此帖又经韩平原赏阅图印具存渔阳鲜于伯机宝爱终世行草之源亦出于此唐初名手书文赡字妙如此者世不多见况是法书中恒爀者也徳常其保藏之东楚汤垕君载书于燕山张氏清容斋延祐庚申四月五日【停云馆帖】
　　右唐胄曹参军李懐琳所摹絶交书今监察御史安成张公鳌山所藏双钩廓填笔墨精絶无毫发渗漏盖唐摹之妙者按海岳书史及东观余论并言懐琳好作伪书世莫能辨今法帖中七贤衞夫人等帖皆出其手而唐窦氏述书赋亦云爰有懐琳厥迹踈壮假他人之名字作自己之形状观此则懐琳在当时已推其摹搨之工矣此书相传临嵇康本而此卷后有右军字不知何也续法帖虽载此书亦不言其临何人惟张彦逺云尝见叔夜自书絶交书云云故黄长睿以为此书唐世尚存懐琳见而仿之且谓中有古字非能自作愚按此帖字迹多类右军在前若刘伶阮籍字画虽佳然皆疎宕纵逸非若此帖精神沓拖行间茂密卓然名家也且其文与文选所载微有不同尤不可晓而长睿云此书去七贤衞夫人逺甚盖亦有所疑也岂右军尝书此帖而懐琳摹之邪抑懐琳好右军之迹仿而为之邪正徳庚辰十一月晦跋【甫田集】
　　唐赵模摹集晋人千文
　　赵供奉所书千文如谨勅士不敢毫发自纵在绳束外至今见者为之敛衽退步及观困学翁跋则如神龙天马殆不可羁其间法度出于自然噫此笔亦不可多得矣我辈何敢仰望下风因乘兴效颦值子玉千文卷録以还延祐庚申夏五玉霄滕宾拜手【瑚网】
