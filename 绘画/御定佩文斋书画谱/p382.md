<!-- { "loadSidebar": true } -->
　　靖节归去来辞是千古宦谱中佳话每披诵之不知扑去东华面上輭红尘几许虽然南山捷径北山移文彼且入而不能出安问五斗米折腰事哉徐幼文先生为国初呉中四杰之一髙杨张三子第专门诗名幼文独兼工防染为无声之诗其风格尤可慕向也此图十六帧烟峦水石澹髙逸多王晋卿米元章倪元镇之风而吾所目传记中皆不载幼文能画岂其善自秘惜人不能窥其所至邪抑亦为诗名所掩或佹得之戏墨醉笔人遂不知其挟此技也夏中苦意况忽忽乍披此图病魔如濯摩挲指画遂忘饵芝术丘壑中寳此足以傲卢鸿一草堂十志王摩诘辋川诸图矣【懒真草堂集】
　　明宋克墨竹
　　世知南宫生善书而不知其写竹入妙若此尝观其自叙墨竹云写干法篆籀叶法分隶枝法真草华实法急就章详观行笔固自书法中来也能者不专一长信夫【陆学士题跋】
　　明宋克水墨丛竹卷
　　呉郡夏彦哲氏博雅好古尝于市肆中购得手卷一枚出示于余乃故人宋公仲温之所作万竹图也观其笔笔臻妙萧闲幽逺多而不繁叶叶不茍作颇似淡游房山意味公平日好鼔琴有伯牙之趣况能乎其书得二王笔诀又善鸟身之术公极聪明好多为之以其所能种种不在人下乃莫不有所敬也董昶【书画题跋记】
　　明陆行直碧梧苍石图
　　碧梧苍石一幅姑苏汾湖湖天居士陆行直甫之所作行直有家妓名卿卿者以才色见称友人张叔夏为作古词赠之所谓多情因为卿卿是也后二十一载行直以翰典籍致政归作此碧梧苍石复与其宗人冶仙话旧因记忆叔夏之赠则张公卿卿皆杳隔尘世矣故并书张词于卷端当时诸公仍踵而和之其辞防抑扬凄惋似寓乎悼惜无涯之意然自至治到今又百余年矣而此图无恙墨色如新岂非有类岐阳石鼔昭陵蠒纸人人得而珍之邪乡先生朱公暇日特示余索赋遂书以续貂后公字孟寛号緑畴轩吾乡诗礼右族其风流蕴借不减行直云缓轩刘稽书【瑚网】
　　陆季道作碧梧苍石图盖追写故友张叔夏之词意也按季道载叔夏清平调一词于图左云云且识其后曰至治月日与冶仙西牕夜坐偶语及此转瞬二十一载卿卿叔夏皆成故人卿卿叔夏词中云不知所指者谁疑是当时妓妾之类但不宜序叔夏之上元室士大夫诗画絶有可观梧石清润大似云林盖季道人品亦与云林相上下恨予生晩不能论其世徒赏其词画而击节三叹也正统己未花朝前三日饮桂林朱孟寛第同观者屠氷壶陶畊学云【同上】
　　明马琬云林隐居图
　　昔余客云间与今抚州太守秦溪马侯文璧居相近志相合未始一日相违焉文璧工画山水能兼董北苑米南宫笔法视今人蔑如也读书之暇徃徃托兴豪素三呉人以重价购之尝为余作云关晓度髣髴游青城太白间而位置神气若出造化不见其为巧而巧自形焉兵变之余东西散处洪武三年文璧以召至京师遂有抚州之命后二年余继起为国子助敎相望千有余里六阅霜暑求如向之在云间时穷日夜为乐何可得邪儒者詹明初自西江来文璧贻余近诗读之恍然如梦明初且言其耳聪目明公退不辍笔但发少白耳乃出隐居图相示观其山之若有若无而髙下云气戎戎疑欲飞动如天之将雨玉女曝衣也下有伏流曲折小桥横卧桥外人家皆草屋荆扉前后古木不根著者数十株殆无刻画视南宫未可优劣已复题其老亦有归老之志焉余久思林壑即其诗画而益増感慨第窃禄于朝未能引疾而退耳然老不任事亦何能为邪徒使龙湫虎穴之盟久寒而【阙三字】也因【阙一字】以志余之心使山灵有知尚无拒于他日云【见清江集】
　　明陈汝言荆溪图
　　东坡先生尝曰一入荆溪便觉意思豁然欲买田其间种橘作小亭名以楚颂卒不遂其志杜樊川作水榭正当荆溪之上其遗址僧结庵以居至今歴歴可考见盖荆溪山水之胜善权离墨铜棺诸山冈陇之起伏云霞之吞吐具区滙于其左苕霅引于其前凡仙佛之所宫髙人逸流之所宅殆不可以计数也觉轩王先生韫真潜徳于其间修天爵以恒贵去人欲以求仁垂子若孙皆循循雅饬弗违先生志也其曾孙允同静而有智简而能文与予有姻契故予知义方之训有自来矣河之始逹也才滥觞焉楩楠松栢千尺之材出于萌蘖之微由其源长而本深耳允同命余友陈君惟允绘为荆溪图以示不忘乡都之意它日指图而叹曰某树也吾祖之所封植也某丘也吾父之所游登也寕无愓然有感于中乎若允同一举足话言而不敢忘其祖若父者非敎之有素而能然哉吾固知其中多隐君子旣乐善于一世又能使其将来之未艾盖亦山川之钟秀粹羙而致然乎岁己亥五月十三日东海倪瓉漫书【铁网瑚】
　　明陈汝言溪山秋霁图
　　右溪山秋霁图故乡先生陈汝言所画汝言字惟允号秋水本临江人父天倪先生明善得呉草庐之传流寓呉中二子汝秩汝言并有文学汝言尤倜傥知兵至正末张士诚旣受招安辟为太尉参谋贵宠用事国初为济南幕官坐事卒妻金氏守节敎其子继以文学名于时仁庙召为五经博士终翰林检讨所谓嗣初先生也此画惟允未仕时作一时题识者二十有三人皆知名之士今可考见者二十人郑元祐字明德遂昌人寓呉少脱骱任左手号尚左生元末老儒尝仕为平江路学敎谕终江浙儒学提举所着有侨呉集遂昌杂録朱徳润字泽民宋睢阳五老朱贯之后博学能文尤工画赵文敏公荐入翰林终征东儒学提举所着有存复斋藁今尚书玉峰先生五世祖也倪瓉字元镇元季髙士清真絶俗所谓云林先生也张鉴字天民丹阳人寓呉中二子经纬皆仕张氏有名陈植字叔方寕极先生子微之子性孝有文亦能书画元季不受徴辟以隐约终饶介字介之番阳人号华盖山樵自翰林应奉出佥江浙亷访司事张氏承制以为淮南行省参政工诗尤以学行擅名蒋堂字子中泰定乡试举人元季不仕国初为嘉定州学敎授周砥字履道号菊溜生呉人寓居无锡后与马季常避兵宜兴有荆南倡和集陈季民字庶子号寄亭又时称四明山道士博学善书仕张氏为学士院学士秦约字文仲其先淮人后徙崇明洪武初应召试慎独赋拜礼部侍郎改溧阳敎谕所着有海樵集王字叔明号黄鹤山樵赵文敏外孙善书画洪武中官泰安知州坐事卒陆仁字友仁昆山人张宪字思亷号玉笥山人有玉笥集岳榆字季坚宜兴人顾阿瑛字仲瑛号玉山樵者昆山人有文学家富好客时称豪士元季削发读佛书以避张氏国初徙鳯阳卒陈汝秩字惟寅即惟允兄不仕张氏倪元镇所谓外混光尘中分泾渭者盖独行之士也王行字止仲博学知兵洪武中为郡学训导后游京师坐蓝玉党卒先是惟允贵显时行为门下客惟允卒后其子继从行学故其辞稍距惟允壻刘政见之骂曰此吾外父食客那得称吾友以笔抹之今抹笔隐然犹存刘政字用理建文己夘觧元方正学门人尝草平燕防病未及上闻壬午之变呕血死无子祭酒刘文恭其嗣子也俞贞木本名桢后以字行别字有立石涧先生玉吾之子元季不仕国初知乐昌都昌知县清苦笃学敦行古道建文中坐事卒袁华字子英昆山人能诗尤长于乐府洪武中郡学训导以子被罪坐累卒所着有耕学藁此卷世藏陈氏今归吾友江西参议王君直夫盖陈氏婿也其画尝为妄人裂其半直夫以余尝见元本俾为补之而题其后并疏诸人事行如此【甫田集】
　　明王履崋山图
　　始余读溯洄集知安道之深于医不知其能诗也及修苏州志知其能诗不知其又工于文又工于画也观此图文辞绘事皆絶人逺甚而名不甚着何哉于乎崋山之胜竒矣惜吾不获从斯人游然得此图时阅一过亦可神游于其间矣【震泽集】
　　畸叟学术渊防吐露竒杰沧洲武将军家藏得其华山图子凡数十段诗文数百首首尾烂然完整发卷便如擕人到异境诗句巉窅模象深古叙记脱迈人间世艺事有如此者俊哉近代当有几何许西岳雄诡精神与人踪迹言语间相警发者韩公杜老潘子陈先生后乃始得叟【祝氏集略】
　　右崋山图一册前后序记跋语凡十二通杂体长短诗共一百五十首诗内阙题者七阙文者二乃昆山王履安道所作也安道国初人有文学通于医者医说累百卷行于世世多以医称之而遗其文与绘事也然不知兹二事尤其所长及观其好游之心名山胜迹徴于此图岂非竒士也哉因过沈维时有竹庄间出示之图仅盈尺许笔意纵放出自绳墨之外若诗若文皆蝇头小字书满鼇簮然其天真之妙烂然可挹不待诵其言则于一览间知其用心良苦也维时以所録副墨相假以归见録于此凡四十二翻图尚闻藏于太仓城中人家【铁网瑚】
　　游太华山者徃徃至青柯坪而止至韩退之登其颠不能下恸哭与家诀其语闻于人而仙掌莲花间永絶搢绅先生之迹而仅为樵子牧竖所有洪武中吾州王履安道独能以知命之岁挟防冐险凌絶顶探幽宅与羽人静姝问答归而笔之记若诗又能托之画而天外三峰之竒旷奥之胜尽矣画册凡四十幅絶得马夏风格天骨遒爽书法亦纯雅可爱安道殁归之里人武氏而失其四后于长干酒肆见之宛然延津之合也倾槖金购归为武家雅语垂二百年而吾友人李宪使攀龙复能登其颠所至书吾姓名于石而吾又托友人王参政道行刻石莲花峰今年夏复从武侯所借观安道画册及诗记磅礴累日太华旣两有吾名姓而吾胸中又具一太华矣是何必减三君子邪为大粲笑识其末【弇州山人藁】
　　明王履画苍崖古树
　　王安道名履娄江人精于医不譲丹溪访药秦中不得遂游华山作诗纪竒絶有华山图四十幅尚在武挥使家王弇州先生曾令陆叔平摹二十许幅及俞质父録其诗与序此图细润古雅非华山图笔法更自超也宰题【瑚网】
　　明堵炳秋江送别图
　　右秋江送别图处士陶九成东归左司郎中堵文明作而赠之也处士始居赤城值天下兵变遂蹈海入呉隐云间之鳯凰山后又徙山阳之南村皇明洪武六年或以处士之名荐者松江守亷公即隐所起之至京师以疾辞许之或疑其上下相比之时独隐而不仕何也盖髙者恒不屑于事虽万钟千驷有弗顾者非薄万钟千驷也违已而狥物非其志也此处士终于隐亦遂其志而不屈焉京师之士喜其归而惜其别追而祖之龙江之上而文明工绘事因写而为图观其舣舟于岸者行人欲发而未发也引骑或前或却者賔客之咸集也波涛汹涌云山惨淡相与置酒劳劳亭上俯仰金陵之景无穷而今古之离思亦无穷也凡能诗者咸系于后而国子助敎檇李贝琼即赋十四韵复序以冠其首云【贝清江集】
　　明王绂江山秋霁图
