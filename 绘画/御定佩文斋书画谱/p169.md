<!-- { "loadSidebar": true } -->
　　盛安字行之号雪蓬【见画家传】字学晦翁颇得其似【王诰江寜县志】
　　王佐
　　王佐字仁甫自号古直老人黄岩人善草书游京师客公卿间李西涯作王古直传又赠诗曰长安信脚自来往醉醒不信东君谁其风度可知也【鐡网瑚】
　　邹忠
　　邹忠字显之无锡人雅好链养之术因自号林泉晚嗜周易乆而有得卦赋一诗櫽括大防书法两沈搨本数十皆庄重缜楷【邵寳容春堂别集】
　　吴鸣翰
　　吴鸣翰东洞庭人为县学诸生工书属文尤长于诗诗成必亲书小楷輙为人持去【王鏊震泽编】
　　秦霖
　　秦霖字润孚号卑牧子无锡人教授乡里人敬之称必曰卑牧先生学既该洽尤精于史喜为歌诗有唐人风致为文长于启劄所著述多成卷帙至于作书有法又其余事也【匏翁家藏集】
　　方干
　　方干余杭人善书【祝允明懐星堂集】
　　顾培
　　顾培字起元以字行【见画家传】工篆隶【昆山人物传】
　　夏礼
　　夏礼年七嵗能书斗大字人称为书小史沈周作长歌赠之【蘓州志】
　　汪道全
　　汪道全婺源人以能书名郡中清婉可爱【程敏政篁墩集】
　　郑时雍
　　郑时雍歙人乡进士诗文清新典赡工草书【篁墩集】
　　程瑎
　　程瑎婺源人好学能书为里塾师【篁墩集】
　　钟礼
　　钟礼字钦礼【见画家传】少孤力学书法赵子昻治中直仁智殿【徐待聘上虞县志】
　　李进
　　李进字孟昭嘉兴人博极羣书为文舂容宏辩尤工楷隶行草为郡学训导【嘉兴府志】
　　萧慈
　　萧慈将乐人为邑诸生有文名尤工楷书【延平志】
　　周时勑
　　周时勑字钦甫别号古山华亭人治间累举不第会孝宗徴能书者俾直文华供内制因以书进士大夫评之者谓遒劲有古法造请无虚日武宗初授鸿胪寺序班迁光禄寺丞【徐阶少湖集】
　　董元
　　董元更名玘绍兴人九嵗真楷草书皆能之【黄瑜双槐嵗抄】
　　周璿
　　周璿无锡人以能诗工楷书名里中以子子义贵赠吏部左侍郎兼翰林院侍读学士【申时行赐闲堂集】
　　王敷若
　　王敷若三山人少有志于用世既而以疾废遂舍科举之学益务博览无所不窥发为诗歌新丽可喜尤工行草书【椒丘文集】
　　陈廷泰
　　陈廷泰闽之连江人好学能诗字画亦遒劲可爱【椒丘文集】
　　沈天禄
　　沈天禄字亲仁里称僖逸先生钱唐人工书法临欧阳率更能吹洞箫好与黄冠游【沈朝焕泊如斋集】
　　吴爟
　　吴爟字次明以县学生贡入国子书法宗顔鲁公尤精篆刻善鉴古器物书画【吴县志】
　　李橘
　　李橘字庭贡顺徳人博学善书仕为太平训导再领阌乡【王守诚顺徳府志】
　　方绚
　　方绚字君素永定人防学力行好古文工词赋书篆晚以八行举辞不就隐居西山草堂门人称濯锦先生【闽书】
　　邵文恩
　　邵文恩字仁甫闽县人工行草选直诰敕房累官尚宝卿【闽书】
　　温恭
　　温恭晋江人笃志经史善楷书鼔琴举贤良方正【闽书】
　　李璧
　　李璧自号介石晋江人敎授乡里工诗辞尤善草行笔画遒劲若老干枯藤深得宋翼字法【闽书】
　　周令
　　周令字防之瑞安人工栁楷书法郡守以竒童荐为翰林秀才治戊午令修累朝实録授直秘书监歴官太常卿通政使兼正字【王继明温州府志】
　　王蕃
　　王蕃思南人自号一瓢斋工篆隶为诗清逸【黔记】
　　林宣
　　林宣钱唐人家贵阳有才行书法遒劲隐居以终【黔记】
　　汤敬
　　汤敬字克恭歴城人善楷书通经史治中为龙江大使【张文炳济南府志】
　　柴登
　　柴登南和人精真草篆隶书弗求仕进乡里称为隐者【翟济逺南和县志】
　　杨碧
　　杨碧琼州右所人工诗善真草篆隶【唐胄琼州志】
　　呉应
　　吴应字允吉政和人能诗尤工篆隶【谢邦信建寜府志】
　　周文通
　　周文通【孝宗时人】祝允明书述云谈者谓迩日周文通宜攀詹沈盖亦依稀【懐星堂集】
　　治六年毛澄榜进士题名碑大学士刘健撰文大理寺左寺副兼司经局正字周文通书【六馆日抄】
　　王鏊
　　王鏊字济之【王世贞云别号守溪学者称震泽先生】吴县人成化乙未进士武宗时入内阁进户部尚书文渊阁大学士加少傅改武英赠太傅諡文恪文规模昌黎以及秦汉诗萧散清逸有王岑风格书法清劲得晋唐笔意【列卿纪】
　　王延陵
　　王延陵字子永鏊季子鏊还山小搆其扁书未当意延陵方髫年操管立就诸名家皆叹为不及防为中书舍人【吴县志】
　　杨廷和
　　杨廷和字介夫成都人成化戊戌进士改庶吉士授检讨正徳中为吏部尚书华盖殿大学士【列卿纪】
　　明昌运宫碑大学士李东阳撰杨廷和书【倚晴阁杂抄】
　　李杰
　　李杰字世贤常熟人成化丙戌进士选庶吉士授编修正徳二年为礼部尚书赠太子少保【列卿纪】
　　李杰字画遒逸得黄米法【蘓州志】
　　郭勋
　　郭勋【郭英五世孙】正徳三年嗣武定侯进封翊国公【瑚网】崇夀寺碑吏部右侍郎温仁和撰文武定侯郭勋篆额【行国録】
　　梁储
　　梁储字叔厚顺徳人成化戊戌进士改庶吉士授编修正徳中为吏部尚书华盖殿大学士赠太保諡文肃【列卿纪】
　　王世贞国朝名贤遗墨有梁储书【弇州续稾】
　　杨一清
　　杨一清字应寜丹徒人年八歳以竒童荐入翰林为秀才成化壬辰登进士授中书舍人正徳中为吏部尚书华盖殿大学士赠太保諡文襄【列卿纪】
　　一清善行草【书史会要】
　　李璲
　　李璲字时器汤隂人成化壬辰进士授都水主事武宗时为工部尚书赠太保諡恭敏【列卿纪】
　　明大慧寺碑大学士李东阳撰工部尚书李璲书【渌水亭杂识】
　　洪钟
　　洪钟字宣之钱唐人成化乙未进士授刑部主事正徳己巳为刑部尚书兼左都御史諡襄恵【列卿纪】
　　王世贞国朝名贤遗墨有洪钟书【弇州续稾】
　　储瓘
　　储瓘字静夫泰州人成化二十年进士正徳中为南京吏部左侍郎諡文懿【瑚纲】
　　瓘书拙而防有笔【王世贞国朝名贤遗墨跋】
　　张志淳
　　张志淳字进之江寜人成化甲辰进士正徳中为南京户部侍郎致仕著书自娱尤究意诗文书画咸造名家【列卿纪】
　　乔宇
　　乔宇字希大号白岩太原乐平人成化甲辰进士武宗时为吏部尚书为文出入六经诗多自得语通篆隶有二李风晚精鉴赏名书古帖一见知之【列卿纪】
　　徐霖尝语人有明以来乔宇篆法第一他人莫敢望也【玉剑尊闻】
　　篆书几失其传西涯翁极力振其衰而复之古白岩先生实同斯志【柴竒黼庵遗稾】
　　王鸿儒
　　王鸿儒字懋学南阳人成化二十三年进士聪悟天成书过目成诵作字端劲有古法正徳中为南京户部尚书諡文庄【书史防要】
　　鸿儒书得欧顔法【列卿纪】
　　刘春
　　刘春字仁仲号东川一号樗庵四川巴县人成化丁未进士及第授翰林编修正徳中为礼部尚书赠太子太保諡文简为诗文力追古作晚益简劲字画规模于欧而自成一家宛如冠冕佩玉有心画焉【列卿纪】
　　陆完
　　陆完字全卿长洲人成化丁未进士擢监察御史正徳中为吏部尚书【列卿纪】
　　王世贞国朝名贤遗墨有陆完书【弇州续稾】
　　钱承徳
　　钱承徳字世恒常熟人成化十二年进士知阜平县擢广东道御史正徳初为福建盐运司同知词业清美善楷法座有竒石五峰号五峰居士【常熟志】
　　毛澄
　　毛澄字宪清昆山人治六年进士第一人授修撰正徳十二年为礼部尚书赠少保諡文简【瑚网】
　　王世贞国朝名贤遗墨有毛澄书【弇州续槀】
　　王瓒
　　王瓒字思献永嘉人博学雄文下笔数千言不滞治丙辰进士第二授编修正徳十六年为南京礼部左侍郎赠尚书諡文定【列卿纪】
　　瓒书学髙闲光【弇州续稾】
　　张嘉谟
　　张嘉谟字舜卿【书史防要云号城南】宁夏卫人治辛酉举于乡正徳中授兵部主事终山东按察佥事好书学篆隶行草各得其妙【分省人物考】
　　王守仁
　　王守仁字伯安余姚人治十二年进士正徳中为佥都御史廵抚南贑擒宸濠封新建伯南京兵部尚书諡文成【瑚网】
　　古人论右军以书掩其人新建先生乃不然以人掩其书【徐渭文长集】
　　新建善行书出自圣教序得右军骨第波竪防不脱张南安李文正法耳然清劲絶伦【绍兴志】
　　祝允明
　　祝允明字希哲【王世贞云号枝山】长洲人徐有贞外孙也生而右手指枝因自号枝指生以举人授兴宁令稍迁应天府通判亡何乞归其书出入晋魏晚益竒纵为国朝第一【书史防要】
　　文徴明曰吾乡前辈书家称武功伯徐公次为太仆少卿李公李楷法师欧顔而徐公草书出于顚素枝山先生武功外孙太仆之壻也早嵗楷笔精谨寔师妇翁而草法奔放出于外大父盖兼二父之美而自成一家者也李公尝为余言祝壻书笔严整而少姿态盖不及见晚年之作耳【瑚网】
　　希哲书学精工自急就以逮虞赵上下数千年变体防不得其结搆若羲献真行懐素狂草尤臻笔妙【顾璘国寳新编】
　　京兆楷法自元常二王永师秘监率更河南吴兴行草则大令永师河南狂素顚旭北海眉山豫章襄阳靡不临写工絶晚节变化出入不可端倪风骨烂熳天真纵逸直足上配吴兴他所不论也【艺苑巵言】
　　枝指山人书如緜裹铁如印印泥【容台集】
　　祝先生天资卓越临池之工指与心应腕与笔应故其所学防不逼真即草草数行亦必动符轨则【钱允治少室先生稾】
　　唐寅
　　唐寅字伯虎更字子畏吴人戊午试应天府録为第一人往防试时有冨子载与俱北既入试有仇富子者抨于朝言与主司有私幷连子畏黜掾于浙藩归心佛氏自号六如治圃舍北桃花坞日般饮其中【祝允明唐子畏墓志】
　　伯虎书入吴兴堂庑差薄弱耳【弇州山人稾】
　　都穆
　　都穆字敬吴县人治己未进士歴礼部主客郎中加太仆少卿七嵗能诗及长泛滥羣籍奉使至秦中搜访金石遗文摹搨缮写作金薤琳琅録【书史防要】
　　文奎
　　文奎【徴明兄】字征静后以字行别字静伯有田在阳城沙湖之间因号双湖居士读书善笔札聪明彊解达于事理平生气义自胜不为贵势诎折【甫田集】
　　文征明
　　文征明名璧以字行更字征仲长洲人以世本衡山号衡山居士贡至京师授翰林待诏少拙于书刻意临学亦规模宋元既悟笔意遂悉弃去专法晋唐其小楷虽自黄庭乐毅中来而温纯精絶虞褚而下弗论也隶书法钟繇独歩一世生平雅慕赵文敏公每事多师之论者谓诗文书画虽与赵同而出处纯正若或过之【文嘉行略】
　　徴明初防郡学时学官以严厉束诸生辨色而入张灯乃散诸生皆饮噱啸歌壶奕消晷徴明独临写千文日以十本为率书遂大进【明诗综】
