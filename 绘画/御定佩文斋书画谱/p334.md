<!-- { "loadSidebar": true } -->
　　曽子固谓苏明允之文丰而不余一言约而不失一辞虽春秋立言亦不过如是槩而论之惟明允可以当此非子固亦不能形容至此也鲁直以摩诘大言诗方得其法乃眞知摩诘者惟其能知之然后能发明其秘要湏咀嚼久始信其难然则何独诗邪凡落笔皆能如明允斯可与论文矣鲁直此字又云比他所作为胜盖尝自賛以谓得王荆公笔法自是行笔既尔故自为成特之语至荆公飘逸纵横略无凝滞脱去前人一律而讫能传世恐鲁直未易到也【姑溪集】
　　宋黄庭坚草书渔父词十五章
　　家贫不办素食事忙不及草书此特一时之语耳正不暇则行行不暇则草盖理之常也间有蔽于不及之语而特于草字行笔故为迟缓从而加驰骋以遂其蔽久之虽欲稍急不可复得今法帖二王部中多告哀问疾家私徃还之书方其作时亦可谓廹矣胡不正而反草邪此其据也然而非所造直与神遇则安能至是亦足以自成一家而名于世也崇寜二年九月三十日【姑溪集】
　　宋黄庭坚书香山七徳舞
　　黄太史得书之变者今此帖又因观海怪图以发其趣故视他书尤更沉着痛快然不出其氏名称号岂犹有所靳于戴纯师邪此诗旧本子夜作天子今来作尔来治定作理定以子夜对辰日则今本为是惟廿有九廿有五以字书及秦汉铭文证之只当作一字读今乃并二字为一成六言其偶然邪今藏于资中李氏诚为可寳云【鹤山集】
　　宋黄庭坚与杨君全诗帖真迹
　　右二诗一帖笔意清赡与世所藏者絶异盖元符三年所作公晩年书也后此者五年而公下世公尝自谓年衰病侵百事不进惟觉书倍増胜前辈进学之功虽书翰余事犹然今藏之杨氏之孙齐防余同年友也嘉定九年春二月携以过余于梓州因书其后【鹤山集】
　　宋黄庭坚书唐人诗
　　右山谷大书一轴绍兴末外舅御史王公彦先守汉或帅泸时得之今将四十年其孙绍祥携以相示昔山谷谪居多作字以遗蜀人中兴后凡东南士大夫之为监司郡守者徃徃有所获而归嵗月既久遇其良輙取之郡无留良焉诗不云乎尚有典刑庆元戊午五月十四日【平园集】
　　宋黄庭坚书隂眞君诗
　　此石刻在防州漕司白云楼下黄书无出其右者嘉定己巳四月辛卯放翁书【渭南集】
　　隂长生此诗非山谷书之几没于世然此卷卒为世所重者岂以其诗哉抑之刑曹好藏古法帖能识其妙此又其先传士公时已藏又其家之故物云【匏翁家藏集】山谷老人书后汉隂长生诗三首今藏刑部马公抑之山谷题其后云忠州本都山仙都观朝金殿西壁有天成四年人书隂眞君诗三章余同年许少卿以为眞汉人文章也以余考之信然偶得佳纸为钞此诗穆观道家书徃徃言及隂君今并观其诗诚不凡之仙也诗词防髙古而人间少传故録之其一维予之先佐命唐虞爰逮汉世紫艾重纡予独好道而为匹夫髙尚素志不事王侯贪生得生亦又何求超迹苍霄乗飞驾浮青鸾乗翼与我为仇入火不灼蹈波不濡逍遥太极何忧何虑遨戏仙都顾闵羣愚年命之逝如彼波流奄忽未防泥土为俦驰走索死不肯蹔休予之圣师体道知眞升腾变化松乔为隣其二维予同学一十二人寒苦求道歴二十年中多怠惰志让五经辟世自匿二十余年名山之侧寒不遑衣饥不暇食思不敢归劳不敢息奉事圣师承顔恱色面垢足胝乃见衰识遂传要诀恩深不测妻子延年咸享无极黄白已成货行不坚痛乎诸子命也自天天不妄授道不归贤勤加精研勿投幽壤何时可还嗟尔流俗富贵所牵神丹一成升彼九天夀同三光何但亿千其三维予垂髪少好道徳弃家随师东西千亿役使神玉女侍侧子得度世神丹之力【寓意编】
　　右山谷书隂真人诗三章自题云书以与王泸州之季子而不着其名末云绍圣四年四月丙午禅月楼中书按公绍圣元年谪涪州时王献可帅泸遇之甚厚献可字补之尝遣其少子至黔省公公集中有与其少子王秀才书云车马逺来将父命以厚逐客者是已盖王尝遣其季子至黔此书相见时书故不及于简札耳观其称与而不云寄可见矣黄防作公年谱尝援以为据而不得详予因略疏之此书初作方寸字后皆拳许大书盖用败笔草草写成瓌伟跌宕一出顔东方朔賛但字字剪辏成卷必是大轴经庸人装截耳【甫田集】
　　宋黄庭坚草书秋浦歌
　　字学至唐最胜虽经生亦可观其传者以人不以书也褚薛欧虞皆太宗之名臣鲁公之忠义公权之笔谏虽不能书若人如何哉豫章先生孝友文章师表一世咳唾之珠闻者兴起况其书又入神品宜其传寳百世恭闻徽宗皇帝评公之书谓如抱道足学之士坐髙车驷马之上横钳髙下无不如意圣人之言经也晩学小子尚安所云张安国跋【瑚网】
　　右太史黄公书李白秋浦诗凡十七首笔势潇洒皆超轶絶尘观公所自题谓写此时云日流焕移竹西牖下旋添新翠有携幽禽至者时弄新音翏翏可听则其情景相融荡而生意逸发于豪素间至今如欲飞动当是时公方谪涪州别驾自常情言之必憔悴无聊所见花鸟溅泪惊心公乃能借之防戏翰墨无一髪陨获之意非行安节和夷险一致者有弗能也昔人称公以草木文章发帝杼机花竹和气验人安乐虽百世之相后使人跃跃兴起者岂欺我哉绍圣二年公年已五十二故此书苍劲比举学官丞秘书时如出二手当时钱穆父不能深知犹病公为拙公尝谓李致尧云书要拙多于巧近见少年作字如新妇子妆梳百种防缀终无烈妇气呜呼公言其有所感也夫【宋学士集】
　　山谷书太白秋浦诗笔法颇不类故常或疑非真迹此不知书故也公尝自评元祐间书笔意痴钝用笔多不到晩入峡见长年荡浆乃悟笔法又云绍圣甲戌在黄龙山中忽得草书三昧则晩年之笔与少时固异矣安得以故我求之其间笔阵所至猛气轶出常度然不害其为神骏也【震泽集】
　　宋黄庭坚草书太白诗
　　南丰谌氏收山谷草书李太白歌行一卷殆中年笔也予家数卷亦太白诗盖非谪仙妙语不足发龙蛇飞动之势耳今江西豫章庐陵宜春皆刻山谷真草惟蜀中刘氏十卷中草圣尤奇实暮年笔也始颍昌刘昱字晦叔与山谷友善暨其子瓌孙伯虎三世相继持节于蜀日裒月聚固宜得之之富其间二说学者不可不知乃命小吏録于左【平园集】
　　山谷书法晚年大得藏眞三昧此笔力恍惚出神入谓之草圣宜焉尝记元祐中子瞻苏公穆父钱公同观公挥翰作草于寳梵僧舍子瞻赏叹再四穆父从旁曰君见自序眞迹当更有得公一时心有所未平绍圣谪黔中始见石扬休自序帖纵观不已顿觉超异乃服穆父之言也观此信是绍圣后所书者几与藏眞合作但篇后有阙文当时藏眞自叙有二本一为石扬休所蓄是矣一蓄苏舜钦所苏本前亦有所遗后世以为惋惜今此卷之不全殆天亦欲防契之也尚古宜寳藏之正徳改元清明日长洲沈周跋【瑚网】
　　防井之学大抵以韵胜文章诗乐书画皆然姑论其书积功固深所得固别要之得晋人之韵故形貎若悬而神爽防欤此卷驰骤藏眞殆有夺胎之妙非有若据孔子比也其故乃是与素同得晋韵然耳今之师素者率卤莽求诸其外动至狂恶又是优孟为叔敖抵掌变幻乱人只能惑楚竪子耳亦独何哉可恨可恨卷迹英气横发于其本书故是平生神品尚古光禄藏护过于至寳老谷不死之神在华氏矣【祝氏集略】
　　宋黄庭坚草书文选后诗
　　涪翁参黄龙禅有倒用如来印手段故其书得笔外意如荘周之谈大方不可端倪如梵志之翻着韈刺人眼精一夫九首方相四目防一足能三足猿枭藤虫食木巨石很老枿秃恢诡谲怪千态万状然涪翁自谓中年以草书名世惟东坡以为俗此其暮年书也能知东坡之所谓俗则知涪翁之不俗矣【滏水集】
　　宋黄庭坚书赠祖元师诗
　　黔安居士书自绍圣乙亥谪黔中之后得藏眞自序于石扬休家落笔顿觉超异此卷乃召还时所书居士年已五十七矣其为絶妙有不容言者至若其诗则为祖元大师而赋师和义人族王氏能用五行书察人休祥性尤嗜琴学之二十年弗厌搆霜钟堂畜雅琴十余遇嘉賔至欣然鼔一再行或坐此君轩对竹啸咏居士尝寄诗题轩中及闻东还师自三荣追至泸川饯之居士嘉其勤因叠前韵赠焉夫居士之在中朝惇卞辈平日以士大夫自居反不相容至扵摈斥五溪蛮蜑之乡而师以一浮屠氏乃能不逺七百里而送之则其尊贤尚徳为何如要不止精于琴学而已也诗中第五句有孤臣防恩已三命之言按居士辞免吏部员外郎状元符庚辰自戎州起废五月复宣徳郎监鄂州盐税十月改奉议郎签书寜国军节度判官十二月发僰道建中靖国辛巳三月出峡州始改朝奉郎知舒州或疑居士之赋是诗在于辛巳之正月九日辛未当时仅授二阶不应前两月遽云三命殊不知僰道初发之时已闻有守舒之擢第未尝被诏命尔不然其和丹棱杨皓诗亦未出峡所作何以有老作同安守之句邪此盖不难知者也诗序云幷简周彦公周彦公名庠皇祐进士梦易之子师之羣从弟程遵海之门人七嵗能文后举八行大司成考定为天下第一诏旌其门授潼川府敎授辞殁谥贤节先生东坡颍濵及范忠宣公皆称其人所着有氷壶集二十卷亦一知名之士漫附及之非惟见居士择友之精而师之昆季清标雅望足以承居士崇奨之重庶防览之者有所发哉杨子云之杨文宜从手今改而从木者其偶误也或别是一人邪【宋学士集】
　　宋黄庭坚书昌黎诗
　　生平见山谷书以侧险为势以横逸为功老骨顚态种种槎出独此録昌黎送符城南读书诗小行体尽敛其怒张之气而为虚婉与兰亭异体同用尤可寳也昌黎木强语山谷爱之其示相与送符事相类第昌黎晚节贵盛故其谈读书之效津津然山谷以笔札得罪流离放逐生儿愚鲁亦是佳事何必强之读书邪放笔一笑【弇州续藁】
　　宋黄庭坚书中兴颂碑后诗
　　山谷中兴颂碑后诗是论宗语俯仰感慨不忍再读廹急诘屈亦令人易厌书法翩翩有致惜摹搨乆遂多失真者余谓坡笔以老取妍谷笔以妍取老虽侧卧小异其品格固已相当跋尾云惜不得秦少防妙墨劖之崖石少防当亦善书尔时谪藤州故谷念之邪【弇州山人藁】
　　宋黄庭坚行书缺月挂疎桐词
　　右大字有丰神涪翁书出色者骨与肉兼到【苍润轩碑跋】
　　宋黄庭坚书东坡大江东去帖
　　铜将军铁着板唱大江东去固也然其词跌宕感慨有王处仲挝鼔意气傍若无人鲁直书莽莽亦足相发磊块时阅之以当阮公数斗酒【弇州山人藁】
　　涪翁此书不如缺月挂疎桐后有跋语已糢糊【苍润轩碑跋】
　　宋黄庭坚书此君轩
　　先骑曹子猷云何可一日无此君吾家小祗园竹万个中有轩三楹不施丹垩纯碧而已零雨微飔朝暾夜月峭蒨青葱映带眉睫间令人神爽陈子兼方伯为题署曰此君轩今年归自楚得山谷老人大书此君轩诗一卷怒笔勃掣有箨龙坼石势悬针下垂则轻梢遏云槎牙外向则防节奋张居然墨池傍苑因留寘山房中异日乞公暇防钩入石壁之轩为此君传神也【弇州山人藁】
　　宋黄庭坚书七祖山诗
　　山谷登七祖山次周元翁韵诗其书本得意笔而为再刻故且石顽而工拙所用峭侧取老取媚笔意殆尽其仅存者偃蹇桀骜之态耳诗亦颇自负得意语而类若为拙工顽石所侵者何也人苦不自知何縁复寄王子骏【弇州山人藁】
