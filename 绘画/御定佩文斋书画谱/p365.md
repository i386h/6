<!-- { "loadSidebar": true } -->
　　翰林东坡公画蟹兰陵胡世将得于开封夏大韶以示补之补之曰本朝初以辞律谋议参取人东坡公之始中礼部第一也其啓事有博观防论精取诗赋之言言有所纵者有所拘也其谢主司而誉其能如此曰竒文髙论大或出于绳检比声恊句小或合于方圆盖公平居胸中闳放所谓吞若云梦曽不芥蔕者而此画水虫琐屑毛介曲隈芒缕具备殊不类其胸中岂公之才固若是大或出于绳检小或合于方圆邪抑孔子之敎人退者进之兼人者退之君之治气养心亦固若是邪尝试折衷于孟子之言曰观水有术必观其澜日月有明容光必照焉归墟荡沃不见水端此观其大者也墙隙散射无非大眀此观其小者也而后可以言成全或曰夜光之剑切玉如泥以此挑菜不如两钱之锥此不善用大者余于公知之【鸡肋集】
　　宋苏轼画枯木竹石
　　苏公此纸出于一时滑稽诙笑之余初不经意而其傲风霆阅古今之气犹足以想见其人也以道东西南北未尝寕居而能挟此以俱宝玩无斁此其意已不凡矣且不以视王公贵人而独以夸于畸人逐客则又不可晓者云谷老人因览为识时庆元己未仲秋既望【朱子文集】
　　宋苏轼自画背靣图
　　画举扇障靣并作元祐罪人写影示迈八字杨廷秀有跋【吴礼部集】
　　宋苏轼枯木疎竹图
　　此图王眉叟真人所藏也东坡先生用松煤作古木拙而劲疎竹老而活政所谓羙人为破顔恰似腰肢袅此图亦同此意真佳作也髙昌正臣旧有东坡墨竹图一轴与此岂同时作者共向背位置若合璧然真人因辍此以赠正臣神物防合各自有时其是之谓乎奎章阁学士院鉴书博士柯九思书于锡训堂【清河书画舫】
　　宋蘓轼墨竹图
　　右东坡先生苏文忠公墨竹图墨竹圣于文湖州文忠亲得其传故湖州尝云吾墨竹一近在彭城然文忠亦少变其法文忠云竹何尝节节而生故其墨竹自下一笔而上然后防缀而成节目为得造化生意今此圗政合此论余家亦藏苏竹一幅临摹数百过虽得其髣髴终莫能及也观此圗令人起敬奎章阁学士院鉴书博士柯九思识于髙昌正臣之芳云轩【清河书画舫】
　　宋苏轼竹卷
　　坡翁墨竹其法得之文与可与可云吾墨竹一近在彭城然坡每自谓不如可特作老干磊砢数叶萧疎而其意已足盖其胸次不凡故落笔便有超妙处此幅新篁卷石婀娜苍润岂其法之变乎【震泽集】






　　御定佩文斋书画谱卷八十二
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第八十三卷
　　歴代名人画防三
　　宋李公麟孝经图
　　宋李公麟画前代君臣事实
　　宋李公麟女孝经图
　　宋李公麟列女图
　　宋李公麟长带观音像
　　宋李公麟画天女
　　宋李公麟画罗汉
　　宋李公麟画华严变相
　　宋李公麟防海图
　　宋李公麟西岳降灵图
　　宋李公麟姑射仙像
　　宋李公麟白描罗汉渡海图
　　宋李公麟星官图
　　宋李公麟九歌图后
　　宋李公麟莲社横卷
　　宋李公麟东山图
　　宋李公麟洛神图
　　宋李公麟明皇聼乐图
　　宋李公麟商山四皓图
　　宋李公麟画李密迎秦王图
　　宋李公麟白描渊明图
　　宋李公麟临刘商观奕图
　　宋李公麟画王荆公骑驴图
　　宋李公麟阳闗图
　　宋李公麟石鼎聮句图
　　宋李公麟贤巳图
　　宋李公麟山庄图
　　宋李公麟憩寂图
　　宋李公麟卜居图
　　宋李公麟县霤山图
　　宋李公麟西园雅集图
　　宋李公麟醉道士图
　　宋李公麟醉僧图
　　宋李公麟画十国图
　　宋李公麟章効马图
　　宋李公麟飞骑习射图
　　宋李公麟画骑牛图
　　宋李公麟五马图卷
　　宋李公麟马图
　　宋李公麟飞骑图
　　宋李公麟临韩干马
　　宋李公麟马性图
　　宋李公麟画马卷
　　宋李公麟追彘图
　　宋王诜画水石云林
　　宋王诜江山秋晚图
　　宋王诜湘卿小景
　　宋王诜烟江叠嶂图
　　宋赵令穰画小山丛竹
　　宋赵令穰秋村暮霭图
　　宋赵令穰画
　　宋赵令穰鹤鹿图
　　宋赵令穰小景画
　　宋赵令穰江干雪霁图
　　宋赵令穰江乡清夏卷
　　宋赵令穰江乡雪意图
　　宋章友直画虫
　　宋文勋扇画
　　宋李遵易画鱼图
　　宋孟仲寜白莲社图
　　宋米芾云山卷
　　宋米芾下蜀江山图
　　宋米芾着色桃花障子
　　宋米芾云山
　　宋米芾画文徳皇后遗履图
　　宋米友仁潇湘长卷
　　宋米友仁大姚江图
　　宋米友仁云山图
　　宋米友仁烟峦晓景
　　宋米友仁潇湘竒观
　　宋米友仁潇湘八景卷
　　宋米友仁湖山烟雨图
　　宋米友仁山水图
　　宋米友仁逻钓图
　　宋米友仁水墨云山图
　　宋米友仁云山卷
　　宋米友仁潇湘白云图
　　宋米友仁海岳庵图
　　宋米友仁云山
　　宋宋子房画山
　　宋李时雍墨竹
　　宋张择端清明上河图










　　钦定四库全书
　　御定佩文斋书画谱卷八十三
　　歴代名人画跋三
　　宋李公麟孝经图
　　观此图者易直子谅之心油然生矣笔迹之妙不减顾陆至第十八章人子之所不忍者独寄其髣髴非有道君子不能为殆非顾陆所及【东坡集】
　　李伯时画超然尘土之外其精致微密防与造化争衡岂凡流所可髣髴犹恨其不深考孝经微意此乐道君子所以为之痛惜也戊辰上已范阳张九成书【张九成南浦文集】李龙眠善画固其一癖常见诗豳风图离骚九歌图商山四皓图此孝经图皆有益于世士大夫游戏翰墨而不可茍世俗但称其描写之工安知其用意之逺是岂立本道子軰可比邪【呉海闻过斋集】
　　右李公麟所画孝经图一卷至正中著作郎永嘉李孝光进入秘府顺帝诏翰林学士承旨临川危素逐章补
　　书经文元社既屋皇明受命图入晋王邸王下教俾濂题识其左濂闻史皇作画仓颉制字本出于一源圣人因字以着经而善绘事者则因经而作图故古之人或绘诗与春秋或像论语或画尔雅而图孝经尤多人观之者有若亲逢其事感悦而歆慕不待辞説而意趣自显则其于经似不为无助也公麟集顾陆张呉诸家之长为宋画第一其图是经葢取法于顾恺之势如云行水流自然有起伏之态诚希世之寳也然而王者之所寳在孝不在画也歴代贤王其声光流于无穷鲜不以能孝而致之载诸史册尚可考见经曰昔者明王事父孝故事天明事母孝故事地察长幼顺事故上下治斯言至矣愿王日加之意焉【宋学士集】
　　右龙眠居士李伯时所画孝经一十八事盖摘其中入相者而图之按画谱所载御府伯时画一百有七中有孝经相此卷葢宣和所藏然无当时印识而有绍兴小玺岂南渡后又常入秘府邪伯时喜画古贤故事每薄着训戒则孝经相当非特一本此殆别本也伯时之画论者谓出于顾陆张呉集众善以为长能自立意不蹈习前人而隂法其要其成染精致俗工或可学至于率畧简易处终不及也此昔人定论余不容赘言若其文学人品在东坡山谷之间而博学精识出刘贡父之上官京师数年不一迹权贵之门佳时胜日载酒出游坐石临流翛然终日山谷谓其风流文雅不减古人而为书画所掩然而卒亦不能掩也【甫田集】
　　宋李公麟画前代君臣事实
　　此卷吾友钦谟刘大叅所藏龙眠真迹汉晋唐朝君臣典故可为法戒者八事未有龙眠自署妙絶矣而观龙眠固有志于正君谋国者岂阎立本軰可比哉古所谓工执艺事以谏龙眠之谓欤覧者尚敬之哉癸巳冬子月旦叶盛【清河书画舫】
　　宋李公麟女孝经图
　　昔人论文章不闗世教虽工无益余以为图画亦然此卷写女孝经四章而其事迹则每章图之初不知作于何人独其上有乔氏半印可辨啓南得之定以为李龙眠笔及观元周公谨志雅堂杂钞云己丑六月二十一日同伯机访乔仲山运判观画而列其目有伯时女孝经且曰伯时自书不全则知为龙眠无疑啓南真知画者哉图中为女妇軰所以共职进戒者皆闺门之法家国之利而其容气端荘详雅覧之使人竦然起敬足以消其滛媟戏嫚之心非特女子之有家者当为监戒也所谓闗世教者此类是已【匏翁家藏集】
　　宋李公麟列女图
　　此图自密康公母至赵括母凡十五考之刘向传乃仁智一卷世传龙眠李公麟所作然按隋朝官本有卫协画列女图一卷隋王广有列女仁智图一卷陈公恩有列女贞节图仁智图李氏之笔固当祖述于此又按后汉顺烈梁皇后常以列女画于左右以自监戒【本纪】又后汉宋常燕见御座新屏风图画列女帝顾视之正容言曰未见好徳如好色者光武即命撤之观此则列女图又始于汉矣【纬畧】
　　宋李公麟长带观音像
　　龙眠居士李伯时名公麟登进士第以文学有名于时学佛悟道深得微防立朝籍籍有声博求钟鼎古器珪璧寳玩森然满家雅好画心通意微真造妙盖其天才轶举皆过人也士大夫以谓鞍马愈于韩干佛像可近吴道山水似李思训人物似韩滉非过论也今观此像固非世俗可以髣髴而绅带特长一身有半盖出竒立异使世俗惊惑而不识其胜絶处也比见伯时为延安吕观文吉甫作石上卧观音像前此未闻有此样亦出竒也唐阎立本杨炎能画不害其为贵人王维郑防能画不害其为贤士国朝燕龙图穆之宋郎中复古与伯时皆能画何愧于古耶【李廌画品】
　　宋李公麟画天女
　　此天女者意伯时作华严中善知识相尔知命藏箧中数年乃以赠金华俞清老有所欲则富者取之有所畏则贵者夺之清老离此二病则长有之【山谷集】
　　宋李公麟画罗汉
　　前世名画如顾陆呉道子軰皆不能不着色故例以丹青二字至龙眠始埽去粉黛淡毫轻墨髙雅超诣譬如幽人胜士褐衣草履居然简逺固不假衮绣蝉冕为重也于乎亦可谓天下之絶艺矣【后邨集】
　　宋李公麟画华严变相
　　李伯时初喜画马曹韩以来未有比也曹辅为太仆少卿太仆视他卿寺有廨舍国马皆在其中伯时每遇之必终日纵观有不暇与客语者法云圜通秀禅师为言众生流浪转徙皆自积刧习气中来今君胸中无非马者得毋与之俱化乎伯时惧乃教之使为佛像以变其意于是深得呉道子用笔意晚作华严经八十卷变相李冲元书其文备极工妙不及终而以未疾废重自太息既不复能画乃反厚以金帛求其所画在人世者藏之以示珍贵宣和间其画防与呉生等有持其一二楮取美官者踵相继而伯时无恙时但诸名士鉴赏得好诗数十篇尔【石林避暑録】
　　龙眠居士宿慧通亲覩华严法界观手画毘卢妙相好灵智所现非幻作诸神勇识以次来衣冠缨络严饰具乃至诸天诸大天福徳贵神八部等威慈并承佛恩力各随因地见形势我思法云顶中寳紫金光聚超众地一毛孔中一切见半月满月诸寳王香云鬘云宫殿云重重单复牙含摄悲愍众生故在世今我愚得瞻仰愿如童真法王子弹指开门入寳阁普礼普讃尽未来与佛长住金刚定邵庵道人虞集伯生賛【道园学古录】
　　宋李公麟海防图
