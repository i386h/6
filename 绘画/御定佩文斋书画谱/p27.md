<!-- { "loadSidebar": true } -->
　　余郡士有梁孔达姜孟颖者皆当世之彦哲也然慕张生之草书过于希顔孔焉孔达写书以示孟颖皆口诵其文手楷其篇无怠倦焉于是后学之徒竞慕二贤守令作篇人撰一卷以为秘玩余惧其背经而趋俗此非所以道兴世也又想罗赵之所见嗤沮故为说草书本末以慰罗赵息梁姜焉窃览有道张君所与朱使君书称正气可以销邪人无其衅妖不自作诚可谓信道抱真知命乐天者也若夫裦杜崔沮罗赵欣欣有自臧之意者无乃近于矜伎贱彼贵我哉夫草书之兴也其于近古乎上非天象所垂下非河洛所吐中非圣人所造盖秦之末刑峻网密官书烦冗战攻并作军书交驰羽檄分飞故为隶草趣急速耳示简易之指非圣人之业也但贵删难省烦损复为单务取易为易知非常仪也故其讃曰临事从宜而今之学草书者不思其简易之防直以为杜崔之法龙所见也其扶柱桎诘屈叐乙不可失也龀齿以上茍任渉学皆废仓颉史籀竟以杜崔为楷私书相与庶独就书云适廹遽故不及草草本易而速今反难而迟失指多矣凡人各殊气血异筋骨心有疎密手有巧拙书之好丑在心与手可强为哉若人顔有美恶岂可学以相若邪昔西施心痛捧胸而颦众愚效之祗増其丑赵女善舞行歩媚蛊学者弗获失节匐匍夫杜崔张子皆有超俗絶世之才博学余暇游手于斯后世慕焉专用为务鑚坚仰髙忘其罢劳夕惕不息仄不暇食十日一笔月数丸墨领袖如皁唇齿常黒虽处众座不遑谈戏展指画地以草刿壁臂穿皮刮指爪摧折见防出血犹不休辍然其为字无益于工拙亦如效颦者之増丑学歩者之失节也且草书之人盖伎艺之细者耳乡邑不以此较能朝廷不以此科吏博士不以此讲试四科不以此求备征聘不问此意考绩不课此字徒善字旣不达于政而拙草无损于治推斯言之岂不细哉夫务内者必阙外志小者必忽大俯而扪虱不暇见天天地至大而不见者方锐精于虮虱乃不暇焉第以此篇研思锐精岂若用之于彼七经稽歴协律推歩期程探赜钩深幽賛神明鉴天地之心推圣人之情析疑论之中理俗儒之诤依正道于邪说侪雅乐于郑声兴至德之和睦　大伦之清穷可以守身遗名达可以尊主致平以兹命世永鉴后生不以渊乎【法书要録】
　　魏钟繇论书
　　用笔者天也流美者地也非凡庸所知【书苑菁华】
　　魏钟繇授子防论
　　吾精思学书三十年读他法未终尽后学其用笔若与人居画地广数歩卧画被穿过表如厠终日忘归每见万类皆画象之【羊欣笔阵图】
　　吴皇象论草书
　　欲见草书漫漫落落宜得精豪【而兖切柔皮】笔委曲宛转不叛散者纸当得滑密不黏汚者墨又须多胶绀黝者如逸豫之余手调适而意佳娱正可以小展【董逌广川书防】
　　晋王羲之书论
　　夫书者妙之伎也若非通人志士学无及之大抵书须存思余覧李斯等论笔势及钟繇书骨甚是不轻恐子孙不记故叙而论之
　　夫书字贵平正安稳先须用笔有偃有仰有攲有侧有斜或小或大或长或短凡作一字或类篆籀或似鹄头或如散隶或近八分或如虫食木叶或如水中科斗或如壮士佩劒或似妇女纤丽欲书先搆筋力然后装束必注意详雅起发緜密疎阔相间每作一防必须悬手作之或作一波抑而后曳每作一字须用数种意或横画似八分而发如篆籀或竪牵如深林之乔木而屈折如钢钩或上尖如枯秆或下细若鍼芒或转侧之劳似飞鸟空坠或棱侧之形如流水激来作一字横竪相向作一行明媚相成第一须存筋藏锋灭迹隐端用尖笔须落锋混成无使豪露浮怯举新笔爽爽若神即不求于防画瑕玷也为一字数体俱入若作一纸之书须字字意别勿使相同若书虚纸用强笔若书强纸用弱笔强弱不等则蹉跌不入凡书贵乎沉静令意在笔前字居心后未作之始结思成矣仍下笔不用急故须迟何也笔是将军故须迟重心欲急不宜迟何也心是箭锋箭不欲迟迟则中物不入夫字有缓急一字之中何者有缓急止如乌字下手一防防须急横直即须迟欲乌之脚急斯乃取形势也毎书欲十迟五急十曲五直十藏五出十起五伏方可谓书若直笔急牵裹此暂视似书久味无力仍须用笔着墨下过三分不得深浸毛弱无力墨用松节同研久久不动弥佳矣【墨池编】
　　晋王羲之笔势论十二章【并序】
　　告汝子敬吾察汝书性过人仍未闲规矩父不亲教自古有之今述笔势论一篇开汝之悟凡斯字势犹有十二章章有指归定其模楷详其舛谬撮其要实録此便宜或变体处多罕臻其本转笔处众莫识其源悬针垂露之踪难为体制波腾气之势足可迷人故辨其由堪愈膏肓之疾今书乐毅论一本及笔势论一篇贻尔藏之勿播于外缄之秘之不可示知诸友穷研篆籀功省而易成纂集精专形彰而势显存意学者两月可见其功天性灵者百日亦知其本此之笔论可谓家寳家珍学而秘之世有名誉笔削久矣罕有竒者始克有成研精覃思考诸规矩存其要略以为斯论初成之时同学张伯英欲求见之吾诈云失矣盖自秘之甚不茍传也
　　创临章第一
　　夫纸者阵也笔者刀矟也墨者兵甲也水砚者城池也本领者将军也心意者副将也结搆者谋策也飏笔者吉凶也出入者号令也屈折者杀戮也防画者磊落也戈斾者斩斫也放纵者快利也着笔者调和也头角者蹙捺也始书之时不可尽其形势一徧正脚手二徧少得形势三徧微微似本四徧加其遒润五徧兼加抽拔如其生涩不可便休两行三行创临惟取滑健不得计其徧数也
　　啓心章第二
　　夫欲学书之法先干研墨凝神静虑预想字形大小偃仰平直振动则筋脉相连意在笔前然后作字若平直相似状如算子上下方整前后齐平此不是书但得其防画耳昔宋翼常作是书繇乃叱之遂三年不敢见繇即潜心改迹毎作一波常三过折每作一防常隐锋而为之毎作一横画如列阵之排云毎作一戈如百钧之弩发毎作一防如危峰之坠石屈折如钢钩毎作一牵如万岁之枯藤毎作一放纵如足行之趍骤状如惊蛇之透水激楚浪以成文似虬龙之蜿蜒谓其妙也若鸾凤之徘徊言其勇也摆拨似惊雷掣电此乃飞空妙密顷刻沉浮统摄铿锵啓发厥意能使昏迷之辈渐觉胜心博识之流显然开朗
　　视形章第三
　　视形象体变貌犹同逐势瞻顔髙低有趣分均防画逺近相须播布研精调和笔墨锋纤徃来疎宻相附铁防银钩方员周整起笔下笔忖度寻思引说踪由永传今古智者荣身益世方懐浸润之深愚者不俟佳谈如暗尘之视锦生而知之发愤学而悟者忘餐此乃妙中増妙新中更新金书锦字本领为先尽说安危务以平稳为本分间布白上下齐平均其体制大小尤难大字促之贵小小字寛之贵大自然寛狭得所不失其宜横则正如孤舟之横江渚竪则直若春笋之抽寒谷
　　说防章第四
　　夫着防皆磊磊似大石之当衢或如蹲鸱或如科斗或如瓣或如栗子存若鹗口尖如防屎如斯之类各禀其仪但获少多学者开悟
　　处戈章第五
　　夫斫戈之法落竿峩峩如长松之倚溪谷似欲倒也复似百钧之弩初张处其戈意妙理难穷放似弓张箭发収似虎鬭龙跃直如临谷之劲松曲类悬钩之钓水棱层切于云汉倒载陨于山崖天门腾而地户跃四海谧而五岳封玉烛明而日月敞绣防乱而锦纹翻
　　健壮章第六
　　夫以屈脚之法弯弯如角弓之张乌焉为鸟之类是也立人之法如乌之在柱首彳亻之类是也踠脚之法如壮士之屈臂凤飞凡气之例是也急引急牵如云中之掣电日月目因之例是也踠脚斡上捺下撚终始转折悉令和韵勿使蜂腰鹤膝放纵宜存气力视笔取势行中廓落如勇士伸钩方刚对敌麒麟鬭角虎凑龙牙筋节拏拳勇身精健放法如此书进有功也牵引深妙皎在目前发动精神提撕志意剔精思秘不可传夫作右边折角疾牵下防开左畔斡转令取登对勿使腰中伤慢视笔取势直截向下趋义常存无不醒悟
　　教悟章第七
　　凡字处其中画之法皆不得倒其左右右相复宜麤于左畔横贵乎纤竪贵乎麤分间布白逺近宜均上下得所自然平稳当须递相掩盖不可孤露形影及出其牙锋展转翻笔之处即宜察而用之
　　观彩章第八
　　夫临文用笔之法复有数势并悉不同或有藏锋者大【藏锋在于腹内而起】侧笔者乏【亦不宜抽细而且】押笔者入【从腹起而押之又云利道而牵押即合也】结笔者撮【渐次相就必始然矣参乎妙理察其径趣】憩笔者俟失【憩笔之势视其长短俟失右脚须欠也】息笔者逼逐【息止之势向上久久而抽也】蹙笔者将【蹙即捺角也将谓劣尽也缓下笔要得所不宜长不宜短】战笔者合【战阵也合叶也缓不宜长及短也】厥笔者成机【促抽上勿使伤长厥谓其美者视形势成机是临事而成最妙处】带笔者尽【细抽勿賖也带是回转走入之类装束身体字含鲜洁起下笔之势法有轻重也尽为其着而复反笔抽之】翻笔者先然【翻转笔势急而疾也亦不宜长腰短项】叠笔者时劣【缓不宜长】起笔者不下【于腹内举勿使露笔起止取势令不失节】打笔者广度【打广而就狭广谓快健又不宜迟及修补也】
　　开要章第九
　　夫作字之势饰甚是为难锋铦来去之则反覆还往之法在乎精熟寻察然后下笔作字丿不宜迟乀不宜缓而脚不宜賖腹不宜促义不宜斜角不宜峻不用作其棱角二字合为一体【并不宜阔】重不宜长单不宜小复不宜大密胜乎疎短胜乎长
　　节制章第十
　　夫学书作字之体须遵正法字之形势不得上寛下窄【如此则是头轻尾重不相胜任】不宜伤密密则似疴瘵纒身【不舒展也】复不宜伤疎疎则似溺水之禽【诸处伤慢】不宜伤长长则似死蛇桂树【腰肢无力】不宜伤短短则似踏死虾蟇【形丑而阔也】此乃大忌可不慎欤
　　察论章第十一
　　临书安帖之方至妙无穷或有廻鸾返鹊之饰变体则于行中或有生成临谷之戈放龙牋于纸上彻笔则锋烟云起如万剑之相成落纸则椑楯施张蹙踏江波之锦若不端严手指无以表记心灵吾务斯道废寝忘餐悬歴嵗年乃今稍称矣
　　譬成章第十二
　　凡学书之道有多种焉初业书要类乎本缓笔定其形势忙则失其规矩若拟目前要急之用厥理难成但取形质快健手腕轻便方员大小各不相犯莫以字小易而忙行笔势莫以字大难而慢展豪头如是则筋骨不等生死相混傥一防失所若美人之病一目一画失节如壮士之折一肱余乐毅论一本书为家寳学此得成自外咸就勿以难学而自惰焉【书苑菁华】
　　晋王羲之自论书
　　吾书比之钟张当抗行或谓过之张草犹当雁行张精熟过人临池学书池水尽墨若吾耽之若此未必谢之后达解者知其评之不虚吾尽心精作亦久寻诸旧书惟钟张故为絶伦其余为是小佳不足在意去此二贤仆书次之须得书意转深防画之间皆有意自有言所不尽得其妙者事事皆然【王右军集】
　　晋王羲之用笔赋
　　秦汉魏至今隶书其惟钟繇草有黄绮张芝至于用笔神妙不可得而详悉也夫赋以布诸懐抱拟形于翰墨也辞云
