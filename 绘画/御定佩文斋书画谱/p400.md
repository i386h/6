<!-- { "loadSidebar": true } -->
　　唐文皇右军传賛云伯英临池之妙无复余踪当是时逺购冥捜古帖毕出而御府所畜其富无伦尚无伯英书后世岂可复得非特唐也晋世见者亦寡故庾翼与右军书云昔得伯英章草十纸过江亡失常叹妙迹永絶此卷章草芝白一帖差近古亦疑先贤摹放也前知汝殊愁以下五帖米云皆张长史书信然但帖中有云数徃虎丘祖希时而祖希张之字也之与大令同时虎丘地在江左当是长史书二王帖辞耳【法帖刊误】崔子玉书云数附书知闻以解其忧唐人书也字亦非汉【同上】
　　伯英云吾上方崔杜不足下比罗赵有余则序崔当在张前【山谷集】
　　尚书宣示钟书眞迹本在王丞相导家导过江时藏衣带中以遗逸少逸少以遗王修修死其母以修平日所宝幷入棺眞迹遂絶此本右军所临者【法帖刊误】白骑遂帖乃王大令临唐开元中在滑台人家幷逸少临宣示帖藏之故误録在钟部长风帖乃逸少早年书殊未变钟体故亦误寘此长风范母子等语二王帖间多有米云齐梁人书非也【同上】
　　皇象文武帖盖写汉东观校书郎中髙彪送幽州督军御史第五永箴耳结字亦古象书人间殊少惟建业有吴时天发神谶碑若篆若隶字势雄伟相传乃象书也张怀瓘目以沈着痛快眞得其笔势云皇象后章草一表盖唐人僞作其体正与世传曹植书鹞雀赋同皆非眞迹至若孙皓上晋武表亦章草字字画髙古与此有问矣王小令此年帖本唐人所畜与二钟虞松三帖为一卷珉帖末云辅国司马君笔势婉雅与有间矣此亦无后五字【同上】
　　王世将二十四帖与第一卷数朝等伪帖字势无异惟后两表极古信能传钟氏笔意而右军学之也【同上】晋武帝王浑王戎王衍郗愔陆统桓温陆云谢安谢万等十四帖武帝王戎书字有篆籀体气象奇古墨色如漆内郗愔一帖即阁本法帖所録者昔使王着取溥家书与阁下书杂模此卷中独取愔两行余在所弃【宝章待访録】
　　晋侍中郗愔第三帖毁当字作两行可笑【山谷集】谢安后一帖传摹逺眞米以爲伪者盖以惶恐再拜当时罕用然于尊老或有之陶华阳眞诰中有帖云许惶恐再拜正晋世体【法帖刊误】
　　第二卷张有道书变章法创今草爲古今第一昔人谓其如淸涧长流萦洄崖谷交龙骇兽奔腾拏攫今此诸帖法具有之米元章以眞迹久絶疑爲长史书恐长史不便解此耳书词祖希时面祖希张之也与大令同时其结体小疎亦在山隂之下余尝疑其爲大令书又以为张融思光巵言载之甚详八月一帖自古雅米元章黄伯思谓崔子玉爲唐人书无所据谓钟元常宣示帖爲右军临书白骑遂帖为大令临书长风帖爲逸少少年时书却琅琅可据虽然买王得羊尚可况赝元常眞右军大令哉皇象后一表云是唐人书亦以章法类有道八月帖耳张茂先王茂一时名臣然俱入能品二帖风棱髙利雅亦相当元子有眞淳之称似未若虎儿恨不及见耳髙平三世豪翰评者谓方回卓健逸发骩髀廉棱独表光絶览之故当尔尔衞公自夸得伯英骨与索靖一台二妙似不及索安石虚和流动着品不弱帖所云道民者五斗米道也皇恐再拜政是佞其师尊耳米顚不知便意非眞亦轻于持论矣张华称丞相王珉称司徒衞瓘位至太保止称尚书令皆王着不读书故也【弇州山人藁】
　　第三晋宋齐人书
　　庾翼已向帖　杜预亲故帖　王循　司马攸王劭　刘瓌之　刘穆之　王廞　张翼　陆云山涛　卞壶　谢发　羊欣
　　右皆与汉章一手僞帖【米芾法帖题跋】
　　庾亮书云奉告书箱先为媞子作按江淮之间谓母曰媞此云媞子未知目何戚也【法帖刊误】
　　庾翼帖称故吏从事中郎按翼尝为陶侃太尉府从事中郎此当是与陶侃啓也【同上】
　　杜预十一月二十四日帖云道逺书问又简间得来况非当时尺牍中语或是江左人书不特亲故帖僞也亲故末云数附书信以慰吾心亦近世流俗语耳【同上】晋刘超为人愼密自以书类元帝不敢与外书此帖不应尚传又字势与元帝大别其僞审矣【同上】
　　谢庄首终仕宋而题曰晋大误【同上】
　　刘瓌之乃东晋时善八分者大令旣不肯书太极殿榜谢安石遂令瓌之以八分题之今此帖非眞与王廙三十四日帖无异【同上】
　　王着叙王坦之书列于逸少诸子间意以名皆从之殊不知坦之乃述子自太原王耳非琅琊族也非通古甚那至尔【同上】
　　王氏凝操徽涣之四子书皆眞帖逸少七子上四人与子敬书具传惟之肃之遗迹未见余皆得家范而体各不同是善学逸少书者凝之得其韵操之得其体徽之得其势涣之得其貌献之得其源然而大令之书特知名而与逸少方驾者盖能本父之书意所循者大故也眞行则法钟草圣则师张二家之法逸少所自出从而效之所以特髙于诸王犹鲁堂诸子由赐商偃皆以儒称卒之得其传者子渊而已【同上】
　　余观凝之字法最密恨不多见【山谷集】
　　索靖七月二十六日帖本七纸晋王平南廙每宝翫之值永嘉乱乃四叠缀衣中以度江唐蒲州桑泉令豆卢器得之叠迹犹存今所録惟一纸耳摹传失眞无复意象【法帖刊误】
　　索征西笔短意长诚不可及长沙古帖中有急就章数十字劣于此帖今人作字大槩笔多而意不足【山谷集】纪曕帖中有云贫家无以将意所谓物微意全也观此语不待见笔迹可判其伪矣山涛啓事与李怀琳所撰七贤书中涛书自相戈盾但此啓事文是而书非七贤帖中笔语皆妄也【法帖刊误】
　　陆士衡平复帖其书极似索靖笔法始知阁帖所刻陆云书亦后人爲之陆更古也【淸河书画舫】
　　晋太守山涛补吏部郎帖此下有十九字悮置羊欣书后【山谷集】
　　宋特进王昙书王昙首失一首字【同上】
　　此卷僞帖甚众如庾翼后一帖与沈嘉王循司马攸刘穆之王劭王廞张翼陆云羊欣卞壶谢发与前杜预一帖及刘超刘瓌之纪瞻山涛等帖皆一体伪作孔琳之帖有恨恨脚中转剧近明散未觉益十二字偏小盖行侧注字摹帖者妄以入行耳当以本爲胜王僧防两啓皆佳结字与拟王琰乞江郢所统郡啓同书声信不虚得【法帖刊误】
　　此卷僞帖过半自庾翼后一帖【首云已向季春】等十七家皆一手书而韵俗笔弱滥厠诸名迹间始予观之但知其僞而未审其所从来及偹贠秘馆因彚次秘阁【川本作御府】圗籍见一书函中尽此手帖每卷题云仿书第若干此卷僞帖及他卷所有僞帖者皆在焉其余法帖中不载者尚多并以澄心堂纸写盖南唐人聊尔取古人词语自书之尔文眞而字非故斯人者自目爲仿书盖但録其词而已非临摹也国初论次法帖时如王着辈不悟其非故但采其名杂载眞帖间可胜叹哉今列此卷内一手僞帖于左
　　庾翼后一帖　沈嘉　杜预后一帖【亲故】王循刘超　司马攸　刘瓌之　刘穆之　王劭　纪瞻　王廞　张翼　陆云　山涛　卞壶
　　右十五家幷庾翼杜预后一帖皆一手僞书庾亮　庾翼前一帖　杜预前一帖　谢璠伯王徽之　凝之　操之　涣之　索靖　王坦之谢庄　王防　王恬　王昙首　孔琳之
　　王僧防
　　右十四家幷庾翼杜预前一帖皆眞帖其余尽一手伪书【东观余论】
　　第三卷庾元规书媞子江淮间呼母爲媞书箱计是奉母作翼书法古雅啓事似陶太尉者沈嘉字长茂窦臮评其势捷而疎鸷击失中杜预二帖米元章黄伯思以书辞疑之过矣伯思又谓刘超笔与元帝近因絶外交不应复有此帖絶外交语出自窦然谓其一帖三行存者或即此耳怀祖乃有书名坦之不闻箕裘也今法亦似小拙司马攸即齐王也见能品刘瓌之御史中丞代王子敬题太极殿榜者索征西前一帖章法纯古虽经摹勒银钩宛然刘穆之评者比其类昂藏蹇谔之士纪札诚可疑所谓俗语也张翼逸少叹小人乱眞者临仿乃有余自运不足王敬豫导之子见能品陆士龙以下书不甚着羊敬元孔彦琳皆入妙品僧防两启结法与王琰乞江郢帖同此卷前辈评駮甚众要之不足论其笔法非后人可及也【弇州山人藁】
　　第四梁陈唐人书
　　阮硏　萧确【并同章帝】虞世南　临乐毅论者俗人僞帖余皆眞　欧阳询比年亦俗人僞作【米芾法帖题跋】
　　齐豫章王凝孙确子范之子在梁位司徒右长史此云征南将军不知何据恐是梁邵陵王纶之子确也其书孝经一章亦近世僞体非江左书阮研帖亦然萧子云有章草史孝山出师颂一章甚古雅与此卷正书列子逺矣纸中王蒙笔下徐偃信笃论也【法帖刊误】
　　陈逵者晋西中郎将也此云陈朝陈逵书误矣【同上】褚河南潭府帖末云舅遂良报薛八侍中前外舅张知常以爲河南谪潭时无有薛姓爲侍中者仆尝攷之信然按遂良以髙宗永徽六年贬潭州都督前此上至神尧时爲侍中者裴矩齐王元吉杜如晦王珪魏元成杨师道刘洎张行成髙季辅宇文节韩瑗凡十一人未有薛姓者至仪凤中薛元超始作相旣在遂良后又不作侍中当时在外鎭未有兼此官者及观字势亦学褚作妩媚态其僞必矣后家侄至一帖乃眞河南得意书翩翩有逸敬体以前帖视之如蒹葭倚瑶林也【同上】山河帖乃褚河南所书枯树赋中钞出耳此庾子山作而褚书之后禇遂良述四字后人妄益【同上】
　　虞永兴大运帖欧阳率更比年帖皆集二公碑中字爲之【同上】
　　柳少师与弟帖末云诚悬呈人多疑之以顔籀注汉书丞相衡传云字以表德岂人所自称柳不当称字然尝观逸少敬谢帖自云王逸少白庐山逺公集卢循与逺书自云范阳卢子先叩头则古人称字盖或有之【同上】陆柬之帖云近得吿爲慰上下无恙不得吴兴近问悬心得药书散势耿耿尝也殊不类唐人语当是临晋宋人帖不尔效其语作此耳【同上】
　　薄绍之宋世爲丹杨尹书与羊欣齐名时号羊薄此卷目爲唐人谬甚矣【同上】
　　第四卷梁王筠沈约书诸书谱不载王结法殊散缓沈差有意耳阮交州在上下品行草入妙窦赋比之激溜悬磴张怀瓘云研行草出大王若飞泉交注此帖信有之黄长睿槩疑非眞过矣萧确者邵陵王子窦称其寛而壮赊而密所书孝经一则耳眞僞未可辨也萧思话庾品下上此帖亦佳梁武帝甚重萧子云今所书列子虽志在古雅如十月冻蝇何足师尚张怀瓘曰当世多影效子云肥钝无力者悉非也此本定赝作不然石本翻易失眞出师颂故应佳恨未之见耳率更行草圉圉寒俭吾未敢服膺怀瓘乃谓其羊薄以后略无劲敌岂吾见其杜德机邪徐峤之浩父赋述称其姹钟门逶迤王后陆柬之吴郡人书断入妙品谓其工于仿效劣于独断今二帖与薛稷帖皆佳李北海翩翩自肆虽行草不同亦云麾笔也【弇州山人藁】
　　第五杂帖
　　李斯书【未知何人书】程邈【与章帝一手】蔡琰同上　何氏二帖【欧阳询】敬祖鄱阳【二并子敬】　孤不度德亮白【二并诸葛书】　怀素同程邈　旣移屋　足下并羊欣末有欣白字【米芾法帖题跋】
