<!-- { "loadSidebar": true } -->
　　宋濓作赵孟頫传云篆籀分隶真行草书无不冠絶古今鲜于枢云子昂诸书皆为当代第一而小楷又为诸书第一胡长孺云上下五百年纵横一万里其称赏之者至矣盖书自宋四家尽变唐法而兰亭玉润诸帖之意寖逺孟頫起而矫之全用二王矩矱心摹手追神契无迹故一时矜为度越前代然相传其尝作米书輙自弃去以为不及良由米芾以天胜孟頫以人胜故尔苐天分得之性生不可勉强人功尽则天自见右军学书池水尽黒如此安得不神朕于古人诸法书无不展玩临摹而于米赵墨迹尤珍爱不忍释手仿成卷轴动至盈千用冀天人交尽得古人微意而自忘其握管濡翰之劳也
　　跋董其昌墨迹后
　　华亭董其昌书法天姿迥异其髙秀圆润之致流行于楮墨间非诸家所能及也每于若不经意处丰神独絶如微云卷舒清风飘拂尤得天然之趣尝观其结搆字体皆原于晋人盖其生平多临摹阁帖于兰亭圣教序能得其运腕之法而转笔处古劲藏锋似拙实巧书家所谓古钗脚殆谓是耶顔真卿苏轼米芾以雄奇峭拔擅能而根柢则皆出于晋人赵孟頫尤规模二王其昌渊源合一故摹诸子輙得其意而秀润之气独时见本色草书亦纵横排宕有古法朕甚心赏其用墨之妙浓淡相间更为敻絶临摹最多每谓天姿与功力俱优致此良不易也因临池之暇遂书此于简末
　　跋董其昌书【计三则】
　　米芾书天马赋纵横骞翥前无古人董其昌所临既得其形似且极游行自如之妙朕尝爱翫掲之屏风因题数语志真赏焉
　　朕观古人墨迹华亭董其昌书昼锦堂记字体遒媚于晋唐人之中独出新意制以为屏列诸座右晨夕流览宁不逺胜镂金错彩者欤
　　此屛装潢既成尚余缣素詹事沈荃亦华亭人素学其昌笔法题跋数语命之续书以志朕意时康熙壬戌二月八日
　　画
　　画马赞
　　大梁韩干古之笔精写此骏足千载如生红光耀唇紫艳承睫削玉霜蹄团花雾鬛干维叶象房宿効形体中仪式法合图经鹄起鸾停风猋电驶不遇九方孰致千里我闻在昔文徳诞敷飞黄服皁騕褭驾车览物心怡披图神徃曽是权奇曽是俶傥南浮滇水北絶玉山利兹地用充我天闲
　　题周文矩画说劒图诗
　　鵞溪尺幅衣冠古貌出庄辩论新劔客满前毛发动湏知绘事亦通神
　　题苏轼墨竹诗
　　径尺筼筜墨浅深雪堂健笔势千寻纵饶凝露春梢色不比凌霜挺节心
　　题张择端清明上河图诗
　　天津桥下水粼粼栁外盘舟夹画轮想见汴京全盛日春游多少太平人
　　陈所翁画龙赞
　　云龙骙骙众物之灵暂行万里少息千龄飞潜应变化无形干爻九五取象君徳时乗六位周流八极云行雨施品彚生殖爰有哲匠绢素经营僧繇砥笔董羽研精蜿蜒夭矫巧若天成嗟此好手声价超越得水能飞防睛斯活波涛腾涌烟雾灭没逺宅江海亦游名都夏王逺驾虞舜受图命官纪年用表祯符徳至泉水神物乃下驯扰可豢奚俟摹冩秘藏斯卷以验真者
　　老子出关图赞【赵孟頫画】
　　修身养寿古隠君子掌藏室书为柱下史清静自正是其大防宗周式微羣雄龙战逝将去此八荒周徧徐甲负笥青牛服韅关尹望气物色门和光抱一目击道存少留著书虚无是论文既宣解人亦寡入于无垠广莫之野去住两忘物无害者吴兴学士绘事肖神既写道徳又貌仙真髙古肃穆髣髴伊人神龙见首变化莫同乗云上下孰知其终至圣所名斯言我从
　　仇十洲青緑画诗
　　流莺百啭起烟槐细雨油云防翠苔松竹青青山色静游人倚杖尚徘徊

　　御定佩文斋书画谱卷六十七
　　钦定四库全书
　　御定佩文斋书画谱目録
　　第六十八卷
　　歴代帝王书跋
　　夏禹治水碑
　　周穆王坛山刻石
　　汉章帝书
　　晋武帝书
　　晋武帝我师帖
　　梁昭明太子书隐山寺榜碑
　　唐太宗真迹
　　唐太宗晋祠铭
　　唐太宗屏风帖
　　唐髙宗登封纪号文
　　唐睿宗书升中述志碑
　　唐睿宗书武士彠碑
　　唐明皇书陜州卢奂防事讃
　　唐明皇书鹡鸰颂
　　唐明皇谒元庙诗
　　唐明皇书裴光庭碑
　　唐明皇凉国长公主碑
　　唐明皇金仙长公主碑
　　唐明皇书太山铭
　　唐明皇书孝经
　　唐武后书升仙太子碑
　　南唐李后主书
　　南唐李后主蚌帖
　　南唐李后主书太白诗
　　宋太宗书急就章
　　宋太宗御书歴子
　　宋太宗御书
　　宋太宗赐张齐贤御札
　　宋太宗行书蔡行勅
　　宋太宗至道御书帖
　　宋太宗御书飞白
　　宋真宗先天太后賛
　　宋仁宗御书飞白
　　宋仁宗赐王太尉手书
　　宋仁宗赐魏家刑政二字
　　宋神宗赐沈括御札
　　宋徽宗御书修禊序
　　宋徽宗御书
　　宋徽宗大观五礼记
　　宋钦宗御书
　　宋髙宗御书
　　宋髙宗书乐毅论
　　宋髙宗书翰墨志
　　宋髙宗御书史实
　　宋髙宗真草神翰
　　宋髙宗赐胡直孺御札
　　宋髙宗临顔鲁公乞米帖
　　宋髙宗书便面
　　宋髙宗书先圣先贤图賛
　　宋髙宗赐刘大中御札
　　宋髙宗御书神女赋
　　宋髙宗御书杜少陵诗
　　宋髙宗书徽宗御集序
　　宋髙宗石经残本
　　宋髙宗养生论
　　宋孝宗书千字文
　　宋孝宗御书心经
　　宋孝宗书用人论
　　宋孝宗防刑御笔
　　宋孝宗书阿房宫赋
　　宋孝宗书贞观遗事
　　宋孝宗御书王褒贤臣颂
　　宋光宗御书
　　宋光宗宸翰
　　宋寜宗宸翰
　　宋理宗御书律诗
　　元文宗书奎章阁记
　　明太祖赐蕲春侯卷
　　明成祖宸翰卷
　　明仁宗御书
　　明宣宗赐谢庭循御笔诗卷
　　明宣宗书緑竹引
　　明孝宗御书
　　明世宗御书
　　明神宗御书卷

　　钦定四库全书
　　御定佩文斋书画谱卷六十八
　　歴代帝王书跋
　　夏禹治水碑
　　云宻峰有禹治水碑皆蝌蚪文字碑下有石坛流水萦之最为胜絶【徐灵期衡山记】
　　云宻峰半有禹碑禹王至此量之髙四千一十丈皆蝌蚪之书曩有樵者见石壁有两虬相交碑上双睛掣电字石光莹目不可正视怖畏走之不已此后了无见者【陈田夫南岳緫胜集】
　　刘禹锡寄吕衡州诗云传闻祝融峰上有神禹铭古石琅玕姿秘文龙虎形崔融云于铄大禹显允天徳龙画傍分螺书匾刻韩退之诗岣嵝山尖神禹碑字青石赤形模竒又云千搜万索何处有森森緑树猿猱悲古今文士称述禹碑者不一然刘禹锡盖徒闻其名矣未至其地也韩退之至其地矣未见其碑也崔融所云则似
　　见之盖所谓螺书匾刻非目覩之不能道也宋朱晦翁张南轩游南岳寻访不获后晦翁作韩文考异遂谓退之诗为传闻之误盖以耳目所限为断也王象之舆地纪胜云禹碑在岣嵝峰又传在衡山县云宻峰昔樵人曽见之自后无有见者宋嘉定中蜀士因樵夫引至其所以纸打其碑七十二字刻于夔门观中后俱亡近张季文佥宪自长沙得之云是宋嘉定中何政子一模刻于岳麓书院者斯文显晦信有神物防持哉韩公及朱张求一见而不可得余生又后三公乃得见三公所未见一竒矣禹碑凡七十七字舆地纪胜云七十二字误也其文云承帝曰嗟翼辅佐卿洲渚与登鸟兽之门参身洪流明发尔兴久旅忘家宿岳麓庭智营形折心罔弗辰往求平定华岳防衡宗疏事裒劳余伸禋郁塞昏徙南凟衍亨衣制食备万国其宁窜舞永奔子又考述异记云空同山有尧碑禹碣皆科斗书淳化阁帖首有禹篆十二字舆地志江西庐山紫霄峰下有石室室中有禹刻篆文有好事者缒入模之凡七十余字止有鸿荒漾余乃檋六字可辨余叵识后复追寻之已迷其处矣福建莆田县陈嵓山有自然仙篆以纸模之形类禹刻何翥诗鸟书虫文不可识如读岣嵝神禹碑禹之遗迹灵閟如此号曰神禹抑有由矣【杨慎升庵集】
　　余来为礼部尚书之明年传闻衡山有神禹碑发于地中即欲往观之而未能又明年为嘉靖乙未之秋楚士有摹神禹碑来遗者快覩而谛观之字画竒古与后来篆籀手笔迥别而碑石复剥落虽习于古篆者仅能辨其一二字既不可识其中所云独于碑末有小楷书右帝禹刻四字意者以后来汉唐人因见此碑别有所考据而题之及考韩昌黎岣嵝山诗云岣嵝山尖神禹碑字青石赤形模竒科斗拳身薤倒披鸾飘凤泊挐虎螭事严迹秘莫窥道人独上偶见之我来咨嗟涕涟洏千搜万索何处有森森緑树猿猱悲而刘禹锡寄吕衡州诗亦曰尝闻祝融峰上有神禹铭古石琅玕姿秘文螭虎形盛之荆州记云南岳周回数百里昔禹登而祭之徐灵期南岳记云夏禹导水通渎刻石书名山之髙南岳文云髙四千一十丈由数説合禹贡而观之则大禹由岷山导江歴湖入海过南岳登祭而刻石此山即此碑无可疑者然韩刘二公盖皆闻而不及见今余幸见之而其所谓科斗拳薤倒披鸾凤飘挐虎螭悉知此碑字画之形状岂所谓道人之偶见者所流传而碑末四字或即此时题之欤至于二公所云秘文秘迹则理固有然者夫宇宙内神物固当天寳而地藏之藏之则必复见而余幸当其数载复见之防又获观之则视二公之不获见而悲诧涕洏者顾不幸欤虽然又安知此兆非我国家休嘉之治而文明之运益当大啓以复三代之隆乎则又非特余之私幸已也门下太学生新防容璊既请精搨而翻刻之于扬州甘泉山书院而府庠生南京张生襄见而悦焉又请捐赀而重刻之合二碑为一幅置于新泉精舍格物之中堂使来学者得共观焉虽不必识其字义覩其形模竒古想见古圣人之心画如覩古圣人之仪形因以得古圣人之心精一之妙岂但供玩好而已邪夫天地之文虫鸟之篆伏羲之画因象而得焉亦何有于文字哉【湛甘泉文集】
　　周穆王坛山刻石
　　右周穆王刻石曰吉日癸巳在今賛皇坛山上坛山在县南十三里穆天子云穆天子登賛皇以望临城置坛此山因以为名癸巳志其日也图经所载如此而又别有四望山者云是穆王所登者据穆天子传但云登山不云刻石然字画亦竒怪土人谓坛山为马蹬山以其字形类也庆歴中宋尚书祁在镇阳遣人于坛山模此字而赵州守将武臣也遽命工凿山取其字龛于州廨之壁闻者为之嗟惜【集古録】
　　赵之賛皇有吉日癸巳四字在坛山崖石间世传为周穆王书宋皇祐四年九月宋景文公自亳迁镇阳过赵始遣人访得之今刘庄者因凿移郡防笔力确峭有剑拔弩张之势其吉日字往往与周淮父卣伯硕父鼎齐侯镈钟诸款识合实二千年竒迹也欧阳文忠公家藏金石遗文甚多其最逺者唯毛伯伯冏二敦铭及此文而已赵明诚继着金石録独以笔画类小篆为疑今用周宣王时石鼓文考之其字形多如小篆恐当时与古文科斗书兼行至李斯始以此擅其名尔明诚已信石鼓为周人之书何独于此而疑之邪濂既手摹刻于浦阳山房恐人惑也又不得不辩【潜溪集】
　　汉章帝书
　　章草本汉章帝书也今官帖有海咸河淡其书为后世章草宗取其名如此【法书要録】
　　晋武帝书
　　昨日阁下见晋武帝书甚有英伟气乃知唐太宗书时有似之【东坡集】
　　晋武帝我师帖
