<!-- { "loadSidebar": true } -->
　　画家知希录　　（清）李放辑录

　　●目录

　　序
　　卷一
　　卷二
　　卷三
　　卷四
　　卷五
　　卷六
　　卷七
　　卷八
　　卷九

　　●画家知希录自序

　　予辑绘境轩画董既卒业又搜得古今画人千余家亦皆未经画史诸书箸录者其中如谢佥举【承举弟廷举兄】项嘉谟【圣谟兄】张震【飌子】谢廷璋【彬子】李含潜【琪枝子含渼等兄弟行】梅琢成【庚子】高师道【咏子】王臬【槩弟】法光祖【若□子】罗泉【牧孙】朱桂孙【彝尊孙】邹士夔【显吉子】邹志伊【一桂子】帅我【念祖父】成纲【惇大父】周所【璟孙】李彩升【方膺弟】盛惇崇【惇大兄】张范【敔子】胡嘉彬【锺孙】唐蟠【吴伟业王时敏弟子】张于栻【上官周弟子】之伦或乔梓同能或棠棣竞爽或孙绳祖武或弟绍师传夫亦可谓画苑之嘉谈艺林之盛事矣顾一则名称灼然如彼一则声华寂如若此虽各人之显晦有时要亦纂志图绘者之偶失也又如戴煦朱钧郭都贤张圣域李怀民郑珍诸人或以节烈着或以文艺显尤足为粉绘者流增其声光爰手自编次附于画董之后老氏有言知我者希则我贵矣因名之曰画家知希录云
　　癸亥正月上元后三日词堪学人李放无放氏自序于津邸之绘境小轩

　　●画家知希录卷一

　　绘境轩丛辑
　　义州李放浪公辑录

　　东野
　　宫
　　熊
　　冯
　　洪
　　宗
　　龚
　　锺
　　江
　　支
　　施
　　池
　　糜
　　司马
　　舒
　　余
　　疏
　　徐
　　诸
　　涂
　　虞
　　朱
　　蒲
　　胡

　　○东野

　　国朝

　　东野崇衔字范我号阜南曲阜诸生工画得焦墨法于孔石村兼善指戏尤以写驴得名【曲阜诗抄】

　　○宫

　　国朝

　　宫钧字衡卿含山人精画山水人物运笔中锋【庐州府志】

　　○熊

　　明

　　熊才字参伯号元仲昆明【一作江夏】人永明王时官礼部主客司工临池间作山水竹石孤洁有致【滇乘】

　　国朝

　　熊敏慧字颖生号迟度江都人顺治二年举人工诗古文词旁及书画【淮海英灵集】
　　熊晖字曦南宜黄人父岐梧工画人物晖少有神悟乃变家法为山水入都客庄亲王邸得纵观古人名迹所诣愈超尝为凤冈春晓图观者至坐卧其间不能去【江西通志】
　　放按熊晖仿古山水小册所用有曦南晓谷诸印晖盖一字晓谷也此册画笔隽秀极似明人小品且有翁正三郑炳也曹文恪蒋苕生查俭堂陈句山罗方川纪心斋赵耘菘九家题词及其弟学桥太史跋壬戌岁暮飞凫人持以求售以无力不能得今抄此传倍增惋惜
　　熊怡字棣华号鹤亭一号北溪山阳人善画牛及大小米山水【淮安府志】

　　○冯

　　国朝

　　冯圣传巢县人工绘事【庐州府志】
　　冯元锡原名金绶字紫屏号梦山南通州人嘉庆十六年进士官御史书擅诸体结构谨严画师北苑兼子久云林之胜【崇川诗抄汇存】
　　冯昆字霁崖南通州岁贡生善画【同上】
　　冯立安号西乔常州人工墨竹善楷书【武阳合志】
　　冯迥字超然号涤舸常州人生长云间童年喜画下笔超脱山水花木骨力神韵兼备尤精士女【广印人传】
　　冯祖培仁和人工书画【杭郡诗三辑】
　　冯崧生号听涛一号陶庐仁和人光绪二年进士官编修善画兰竹【两浙輶轩续录】

　　○洪

　　国朝

　　洪声字宝田号月航仪征人康熙乙酉召试京师命值内廷官泾阳县丞工画梅【淮海英灵集】
　　放按尝见洪声细笔山水名下押元音二字印未知即此人否
　　洪其仁琼山人工行草篆隶尤长图绘【广东通志】
　　洪应涛原名燽字晋涵浙江新城人嘉庆戊午举人善画梅工隶喜作诗号三绝【杭郡诗三辑】
　　洪棨字天树嘉兴诸生花卉工丽【张廷济竹里画者诗】

　　○宗

　　国朝

　　宗涛字鲸如号竹田嘉善人擅丹青【慰托集】

　　○龚

　　国朝

　　龚步瀛字海瞻进贤籍诸生工诗亦以书画名行草尤工【南昌县志】

　　○锺

　　明

　　锺鹤翎字羽修号奇山秀水人万历间太学生善书画【檇李诗系】

　　国朝

　　锺璜字佩远石门人康熙丙辰进士官礼部郎中工诗画【石门县志】
　　锺英字玉园长汀人画仿米南宫【福建通志】
　　锺德沅舒城人候选布政司经历善书画【庐州府志】
　　锺绍棠字南国长洛诸生工篆刻精琴理善画大小狮【赣县志】
　　锺驾鳌字绳祖【放按一字海六】嘉兴贡生善画兰【嘉兴县志】
　　锺瑶本姓王字朗山号脼山山阴人工书画【两浙輶轩续录】
　　锺兰字纫香号息巢会稽人候选县丞擅山水生平足迹半天下所览名胜为多故能结撰雄奇非凡手所及意之所到花鸟竹石皆有天趣【同上】

　　○江

　　国朝

　　江嗣阶字晋昌号青渠江都人善画【淮海英灵集】
　　江瀛字在舟甘泉人工山水【甘泉志】
　　江舟字虚舟繁昌人究心六书画龙虎自成一家【安徽通志】

　　○支

　　国朝

　　支润彦字玉台仪征人善书画【广印人传】

　　○施

　　明

　　施之圻归安举人工画魏耕诗云湖州画山水近推施之圻【吴兴诗存参归安志】

　　国朝

　　施悦字念山江都人善书画【四百家遗民诗】
　　按一号逋民
　　施珵字佩宜洞庭东山人善画菊【七十二峰足征集】
　　施大经字纶公洞庭东山人学画于志拈上人【同上】
　　施光发晋江人善小幅山水片楮间具万里势【福建通志】
　　施邦镇字怡岩福州人幼入童子塾戏写人物辄肖后遂习画善传神子凤岐亦工画【陵南山馆诗话】
　　施清字宜从厦门人善山水【厦门志】
　　施桂庭字凝香号墨痴合肥人善画独得南唐界画法豆人寸马妙到毫颠客淮上最久一时名流倒屣恐后子森伯世其学【庐州府志】
　　施润春号朴斋嘉定人工诗山水仿石田翁及李檀园花鸟人物亦有佳致【嘉定县志】
　　施玉麟字佩符孝丰增广生善书画着题画诗录【两浙輶轩续录】
　　施禧初名鞶字鉴之号涧芝石门监生工兰竹潇洒有致【同上】
　　施爕字乃雍号南荣嵊县廪贡生署于潜教谕善画兰【同上】
　　施彰号葭帆燮子诸生亦善画【同上】
　　施学韩字礼耕号石泉仁和诸生善画【杭郡诗辑】
　　施熊字伯寿吴江人山水喜作小品亦高洁精妙【苏州府志】
　　施瑞年字宝生晚号江东布衣上元人篆隶八分无不涉猎工图画尤精刻金石甆竹【金陵通传】

　　○池

　　国朝

　　池寅【放按字奇映】号半唐黄岩人善摹钟鼎砖文画亦秀雅【黄岩县志】

　　○糜

　　国朝

　　糜澳字竹宾别号竹里村牧又号阳湖渔隐亦号痴痴道人阳湖人善画与李淦同师宜兴羽士潘元仁长于写意人物虽径丈巨帧援笔无懦色尤喜墨龙子准字小牧亦能画【武阳合志参读画辑略】

　　○司马

　　国朝

　　司马锺字子英号秀谷【一作绣谷亦作绣鹄】别号紫金山樵上元人善绘事片纸可入质库易钱就官直隶三角淀通判有求画者以功名动之锺峻拒之曰朝廷名器非易笔墨之具我亦不欲以笔墨易名器也初画麻姑象悬其母室俄而母病卜者谓麻姑为崇焚之果愈自是不复摹人物【江宁府志参金陵通传】
　　司马湘字晴江上元人【放按锺侄】官浙江盐大使工画【金陵通传】

　　○舒

　　国朝

　　舒怀德德兴人善指画能撕五色纸为人物尽态极妍【江西通志】
　　舒东字芬照号青洋湘乡诸生善画【湘乡县志】

　　○余

　　国朝

　　余章字锦浦历城诸生善绘事【山左诗合抄】
　　余佐字忠元黟县人工诗画【安徽通志】
　　余道鑫字泰瞻霍山人善摹名人字画如出一手【同上】
　　余奏言字子鸿会稽人父香甫能画奏言世其学【两浙輶轩续录】
　　余锷字起泉号慈柏仁和廪贡候选训导能画梅古香冷格得蒙泉之遗【杭郡诗续辑】
　　余安字位中号蓝田钱塘诸生以画松名家【同上】
　　余士果字希仲霍山太学生工棋画【六安州志】

　　○疏

　　国朝

　　疏自悦字孔王号仿晋桐城人素不工画亲殁追思音容绘之宛肖【桐城耆旧传】

　　○徐

　　明

　　徐彩凤字圣期华亭人游戏绘事禽鱼花卉取义风雅见者无不叹其工【松江府志】

　　国朝

　　徐仁则余姚人工绘事与黄晦木翁祖石李目冉孙同以画名【两浙輶轩续录】
　　徐士俊【原名翙字三有】字野君仁和人善书画署款必曰西湖某人着有五君咏皆其知交中善画而已逝者曰杨上吴【澍】周大赤【韨】孙霞骨【鹤】沈椒羽【洪芳】赵修虔【养志杭郡诗辑】
　　徐予臣本姓周嘉兴人周笙昆弟行也善绘事有虎头之目【嘉兴县志】
　　徐石芝字仙根南通州人康熙五年举人工画得青藤的派【崇川诗抄汇存】
　　徐开运字名王号健斋大竹人雍正元年拔贡生就职州判善书画【四川通志】
　　徐宾字公鲁华亭人善画山水乾隆二十七年南巡以山静日长图进献蒙赏荷囊二枚【松江府志】
　　徐桂馨字依云娄诸生工书善画山水宗董文敏间绘人物花鸟亦极有天趣【同上】
　　徐稔字乐三号甫田海盐人善书画谙音律尝游京师馆于香松主人【海盐县志】
　　徐坤字载夫号蛰夫嘉兴监生精意六书善篆刻画擅诸格入嘉隆之间无愧色尤精胡蝶【嘉兴县志参山静居画论】
　　徐星字东明嘉兴人工写真师万天游人物树石妍媚有法【嘉兴县志】
　　徐荣宙字近泉嘉兴人擅分隶兼工设色花卉【同上】
　　徐始达号兰泉川沙厅人善画郭中孚入室弟子【川沙厅志】
　　徐恢缵原名恢元字逊斋台湾诸生工山水花鸟人物【福建通志】
　　徐大标沙县人善墨竹【同上】
　　徐德一余干人工书画【江西通志】
　　徐甲字印东南昌人工书画【南昌县志】
　　徐芳赣县人善诗画【赣县志】
　　徐芳无为廪生工书善画【庐州府志】
　　徐鹤字侣仙无为监生善画初业农尝以耒锸画田区间作人物逼肖既卒业遂获成名【同上】
　　徐华南无为人善画【同上】
　　徐仁治号兰坪海盐诸生善画【两浙輶轩续录】
　　徐一麒号小痴淳安廪生工绘事【同上】
　　徐传经字仲鱼德清人官国子监典簿书宗颜鲁公画似白阳山人【同上】
　　徐葵生字卫堂号蕙唐仁和副贡性聪慧以己意作绘事人争购之【同上】
　　徐时谟字若洲号楷存一号醒斋又号和峰子仁和附贡生官江苏吕东司巡检书画篆隶罔不精妙铁笔宗龙泓【杭郡诗三辑】
　　徐泳字寿生号西郭海宁人候选县丞精篆隶画宗瓯香【同上】
　　徐辉堂号松坪别号不惹庵主钱塘人善善画【同上】
　　徐敬辉甘泉人嵩庆子善画尤工画蝶人以蝶仙称之【甘泉县志】
