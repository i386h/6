<!-- { "loadSidebar": true } -->
　　符守号雪溪平湖三武庵僧善画墨蒲桃学于夕照庵顽石老人风恣露态逸趣横生
　　大川字小默瑞安人晚驻锡于天王寺工书画
　　明通字达一嘉兴迁善庵僧工写生
　　超凡号雪堂本海宁查氏子兰溪广长庵僧善画
　　普周字月斋号鹤亭别号飞泉隐者鄞人普陀僧后居蒙山白蠏潭复居蒙山顶工书画
　　复显字梦因号喜庐海宁张氏子主扬州建隆寺善云林山林【以上并见两浙輶轩录及续录】
　　超源号莲峯杭州人雍正间召赐紫衣杖钵敕主苏州怡贤寺善画山水点笔秀润
　　明奇字具如杭州人书宗怀素画仿东坡
　　一理字庭敏一字静维号日斋杭州辨利院僧善画
　　明怀字苇江号石巢临平金粟庵僧山水得元人法
　　念深字竹隐西湖僧能画
　　墨颠灵峯寺僧善画墨兰【以上并见杭郡诗辑及续辑三辑】
　　密安姓褚氏梅会里自在庵僧工绘事
　　行圆明季诸生工诗画
　　一超工墨竹
　　则峯能诗画
　　学川善梅竹【以上并见嘉兴县志】
　　超源字干一号寓园当湖陆氏子嘉兴东塔寺僧善书画
　　明津字隐耕石佛庵僧善兰竹
　　宗道字洪闻东墅僧善山水
　　实印字也白梅溪僧善山水
　　际嵩字觉安幼为东塔寺僧后主自在庵画得超源之传兼善写真
　　正本字寄梅东圣堂僧善写真工山水梅竹【以上并见梅里志】
　　成衡字湘南嘉兴钱氏子天津海光寺主席赐紫书画俱入逸品【天津县志】
　　净宪字匡雪得法于三宜后主西郊香萃庵善诗画【嘉兴府志】
　　乘车字素清号瞎漏嘉兴姚氏子硖石怡云庵僧晚主海宁惠力方丈善画兰【硖川诗续钞】
　　达宣字青雨海宁朱氏子出家于白马寺后主西湖净慈寺工画【同上】
　　晓峯嘉兴姚氏子住竹里太平寺作小幅乱筠窠石幽味无穷【竹里画者诗】
　　颢配湘潭僧本章慧晸徒也康熙时以书画著称兼解琴工篆刻
　　惟虚字琭门俗姓文工书画
　　觉慧字涤尘号湘岚俗姓吕精篆刻楷法秀整画翛然有远致卒年方十六岁【以上并见湘潭县志】
　　福澄字文清衡阳人飞锡邑西育王山工书画【沅湘耆旧传】
　　今回东莞人俗姓王名鸿暹少宗伯应华次子弃诸生为僧往来于罗浮雷峯间善画兰【广东通志】
　　成果一名新园字宝树番禺人俗姓陈主飞来长寿二寺席精写梅花常自署万里行脚僧小浮山长统理天下名山风月事兼理仙鹤粮饷不醒乡侯【岭海诗抄参余墨偶谈】
　　净玉字靡瑕号也白莆田人康熙中普惠寺僧后主福清黄蘖寺善画山水泼墨淋漓颇类米于菟【莆风清籁集】
　　圆珏字无瑕泉州香炉寺住持善画
　　雪芝泉州香炉寺僧工草书兼精墨兰
　　戒文延平府天宁寺僧善画竹
　　克参延平府天宁寺僧以善画称
　　澄声号石峯台湾海会寺僧擅书画
　　莲芳字藕船台湾三官堂僧工书画
　　照临字喝若台湾三官堂僧写兰菊飘逸绝伦【以上并见福建通志】
　　过峯滇南僧画兰绝佳滇中所传白丁兰也【滇南诗略】
　　光勋字道南康熙初住昆明白衣庵善书画【同上】
　　广见字多闻号瞎堂康熙间剃染于寻甸州之音吼庵善绘事尝刺血书楞严法华二经【同上】
　　福周字了幻号师岩别号休休老人绥阳周氏子居绥阳西山亲云禅院善山水相传其画能避火灾【黔诗纪略后编】
　　竹禅梁山王氏子避难出家善画水墨人物老树怪石光绪间返蜀示寂【人名辞典】

　　补

　　兴铸字心越金华僧善书尤工水墨花卉初住杭州永福寺康熙丁巳游日本住水户岱宗山天德寺为祇园寺开山初祖【广印人传】
　　梅根和州杜氏子芜湖三昧庵僧习书画篆刻【和州志】
　　根定字竹堂天界寺僧
　　海岳字中山清凉寺僧皆以诗画自娱为名人叹赏【江宁府志】

　　○道

　　国朝

　　陆济苍平湖道士工诗画【两浙輶轩录】
　　黄鹤字含山号青霞晚号跛道人乌程人吴江元妙观道士工兰竹【两浙輶轩续录】
　　沈鹤怀字守愚平湖道士尝学画于闽中李杏天善写烟雨之景水墨云龙尤为独绝【同上】
　　沈澄字一秋仁和道士本诸生善画【同上】
　　王乔年字鸣远仁和奉真院道士精绘事设色花卉极艳【杭郡诗续辑】
　　朱道士锡山香雪亭道士善画山水【无锡县志】
　　钱灿无锡梅里泰伯庙道士善书画【同上】
　　刘尔端湘乡道士工诗画【沅湘耆旧集】
　　王涵字溪云太仓人上海安澜道院住持善书画尤工墨竹笔法雄健光绪初卒【人名辞典】

　　○编阙门

　　国朝

　　按察司经历某画桃独绝人呼为千叶桃经历【江西通志】
　　闭户先生居杭州西湖上以诗画见志有来请者薄取其值以给衣食外此无营也【杭郡诗辑】
　　松窗外史杭州人工书画【同上】
　　艺园遗老家住杭州西湖上潜处一室署曰蜗牛庐自称蜗牛道士收藏书画甚富自以书画名世【同上】
　　汪痴不知何许人自呼痴丐或云歙人行乞维扬倏歌倏哭或食以酒食则写芦雁以答有平沙落雁之致【淮海英灵集】

　　画家知希录卷九
