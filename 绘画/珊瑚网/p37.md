<!-- { "loadSidebar": true } -->
　　富春山下画舫新来正雨过青林波生碧渚千峰日照两岸花开北郭池塘东门杨栁二十年前几往还重登眺爱风烟如画临水楼台　追思少日情懐犹忆先人旧郡斋向范老祠前春风走马客星台上雪夜观梅往事分明故交零落叹惜光隂一瞬哉伫立乆念白云芳草频去徘徊　右调沁园春　徴明
　　轻风骤雨卷新荷湖上晩凉多行春桥外山如画縁山去十里松萝满眼緑隂芳草无邉白鸟沧波夕阳还聴竹枝歌天逺奈愁何渔舟隠映垂杨渡都无繋来往如梭笑道玉堂金马何如我短棹轻蓑　右调风入松泛湖作为紫溪书　徴明
　　红雨鏖花緑隂镂日名园景色撩人游衫初试汗揜薄罗新节候今年差晩蹭嵗闰四月犹春应无那暖烘韶丽微翠惹游尘　向尊前花下聴歌掩冉接笑逡巡古来四事难得是良辰起坐何曾问主斜阳乱主亦忘賔拚沉醉太湖石畔翠软草敷茵　右初夏赏牡丹调寄满江红　徴明

　　珊瑚网卷十五
　　钦定四库全书
　　珊瑚网卷十六
　　明　汪砢玉　撰
　　法书题跋
　　祝京兆行书在山记
　　号琴者曰在山进善琴者希之尔钟子之谓伯牙氏曰巍巍然若泰山时牙志果在髙山也夫本吾神明所趋髙而有山山而后有指指而后有弦弦而后有音音而后有耳耳而后有吾之音与弦与指与神明焉以有山于其间将山从志乎将志从山乎将山与志皆必从于弦乎将虚乎实乎当其时必有宫角徴商羽半宫半徴之调必有散引操曲之章必有防急脩促起止之度左之于徽右之于丝固不以类吾之思其诸有者则将有之乎将无之乎有则此实矣孰从而出是山无则不知何为必伺乎乎鸣而后识也期牙之谈妙今古吾妄意其可疑者在此虽然吴札之论列国风尼父之见文王皆尔矣理必有不可破者吾其未臻故云尔意者説蕴诸周易乎葢曰形而上者谓之道形而下者谓之器其妙矣乎吾未能以闚焉张文端能琴因问号号以在山所谓进牙而希之且列是记俾文端他日进焉则举其所得以解我　治乙夘重九乡贡进士苏台祝允明记
　　枝山文选跋书后
　　自士以经术梯名昭明之选与醤瓿覆乆矣然或有以著者必事乎此者也吴中数年来以文竞兹编始贵余向蓄三五种亦皆旧刻钱秀才髙本尤佳秀才既力文甚竞助以佳本尤当增翰藻不可涯尔　丁巳祝允明笔　门人张灵时侍笔研
　　文选自隋唐以来莫不习之余昔游南都求监本率多漏缺不可读偶阅书肆获部之半又非全书也其后赴试京师今少宰洞庭王公出其前帙见示俨然合璧遂留而成之孔周何从得此精好倍予所藏好学之笃又有好书济其求宜有以庆赏　杨循吉跋后题徐祯卿观唐寅披玩余家尚有宋板篆五经左国诸子史汉通鉴文集种种净拭棐几展玩觉古香可爱后苕溪镌五色硃批各书错陈左右牙籖锦函灿烂相映奚百城之足云玉记
　　枝山书语怪録【有上下册籖俱项子京题】
　　二编成后乆倦笔墨然予固东西南北之人也日溢于耳不期而积闲试録倐成十卷或疑事以罕怪今多而速若是曷为曰子不校之耳人生一日耳目涉阅几许若试常者皆笔此一编殆数日事耳今以四方之众二纪之永而若此尚何多速之有为此语以见世之有怪亦理之常乃不足怪且为洪公解嘲初既称怪聊仍名以语怪正徳戊辰允明叙【吴下阿明】
　　自古才士无不喜怪者是编乃祝希哲所辑昔常于张士鲁舟中闲坐阅之不觉终帙此日士鲁索跋偶尽一二纸始忆旧读长夏无事即六经诸子岂能与此等书争胜哉癸夘立秋日梦祯识
　　卷末有王守谿太傅笔记正徳间异闻二则为墨林项氏所珍后归吴功甫太学名题科者功甫去世又归之爱荆府君时得陆象作宣和装极精工友辈欲出重价购求愚父子莫许也万厯壬子秋予应试留都得祝子辜知録附志怪五卷乃曾孙化甫所镌云尚有续编失去而予家竟获之可称合璧也先生前序以语怪虽不若语常之为益然幽诡之物固宇宙之不能无而变异之事亦非人防常念虑所及今苟得其实而记之则卒然之顷而逢其物值其事者固知所以趋辟所以劝惩是已不为无益矣今余既资先生记载之益复鍳先生楷法之妙欣幸何如第未及与全録锓行为欠事每不去心耳　慧国十林弟子汪砢玉识于话夕轩
　　祝希哲草书月赋卷
　　九畴酒次铺宋经笺索书烂漫为此试荘氏笔甚佳然而旧牋有尽书学此正矣九畴谓何乙酉七月秋枝山居士六十六嵗书
　　吾乡前辈书家称武功伯徐公次为太仆少卿李公李楷法师欧顔而武功艸书出于颠素枝山先生武功外孙太仆之壻也早嵗楷笔精谨实师妇翁而草法奔放出于外大父葢兼二父之美而自成一家者也李公常为余言祝壻书笔严整而少姿态葢不及见晩年之作耳昔人评张长史书惊蛇入草飞鸟出林而郎官壁记乃极严整世固无有能草书而不能正书者因观九畴所藏枝山月赋为拈出之徴明题祝京兆书法当时无辈而或者评其不出正锋葢谓此老目视短不能悬笔运肘耳此巻藏毛氏不克见尝见其刻本细騐于画间皆正锋也丙寅冬获观手迹窃谓所鉴不谬因识其末　周天球题
　　希逸此赋真江左琳琅一时脍炙人口然不无穉语希哲生书法波靡时乃能用素师銕手腕参以双井逸趣超千载而上之尤可贵也余常谓希哲如王谢门中佳子弟虽偃蹇纵逸而不使人憎跳荡健鬬如祭将军而有雅歌投壶风味识者以为知言此卷为故毛光禄书光禄尝刻之石而其家贸以供何頴考两日费今年春与张中丞肖甫阅之时陆叔平在坐曰此赝本也真迹在故毛光禄所余笑谓叔平曰子知光禄之有此赋而不知此赋之不为光禄也耶叔平悟乃谛视之而笑嗟乎人阅物物亦能阅人聊以寓吾一时目而已　万厯癸酉秋日王世贞题枝山书偕美赋并叙檇李汪氏鉴藏二十载
　　妻子好合如鼓瑟琴　锦谷笑仙黄璋秉叔锦衣令公一江之仲氏其配锦丛坐仙童令人小字静娥大宗伯枕宏先生之令息也聫徳嫓年双璧合一秉叔生以秋仲五日令人后一月其日同秉叔道于予为缀八韵美而祝之　润玉佳倩珍珠令妻较才华而允匹问日月而仍齐俊杰豪英拔千人于艺苑工容言徳畅四美于兰闺金乌曜东玉望西秋水之芙蓉并蒂春塘之翡翠双栖圃蓝桥玉杵琤琤而夜捣仙源流水桃花片片以春迷门悬弧帨光连璧奎偕老之篇既迭为遐祝窈窕之章始阕看此新题　温温淑人少保之子宛宛灵脩金吾之嗣女也同心兮式谷尔似士也合志兮云胡不喜闺仪防闲美有徳而有容华风日腾更何彼而何此追汉津之帝孙逐秦台之箫史兰襟婉娈以相依霞袂连翩而互倚绮闺乃移来之圆峤鳯舞朝阳洞房有幻出之瀛洲鱼游春水　聴尔话言和哉情抱雎鸠偶语于河洲鸾鳯协鸣于蓬岛虽或黙或语之际必也雝雝在一嚬一笑之间何尝草草芳词出口啭闗闗春栁之莺丽语成章掞翠翠秋江之藻助成君子之徳惟善是寳倡随夫妇之宜永以为好适逓啓其初辰肆交陈于善祷抚松篁而胥庆百福攸宜捧壶觞以互酬君子偕老　人亦有言天作之合诚权度其工能信宫商之应答朝为百赋鉴韶奏之九成暮就七襄粲组文之五杂朱墨交横篇章合沓金声振相如之馆瑶响满易安之閤吟从幼课妙传蛱蝶之琼词【宫保自防日课一诗拟题甚烦其咏春燕等篇尤脍炙人口】秀自少成俊出鳯凰之珠蜡蔼五云兮刺绣陆离绾秋蛇兮札牍纷遝裁霞作性三芝生九窍之香镂月为情七寳借双之合　工则尔矣容也何如讶灵鹣之比翼羡文鸳而乘居炯秋水兮湛壶寒煇宻透粲朝霞之暎日绚彩徐舒三生结合二妙相青百艳争竒夺氷蚕五色之锦一清相照涵摩尼九曲之珠春风濯栁夕露笼蕖撷芳兰之仙佩珥瑶碧之华琚倾国倾城信琼肌之宜象服如圭如璧当玉带以挂金鱼徴彼絮缕借此斤斧宁惟才貌之兼具实乃襟情之
　　合矩春城紫陌闲吟御栁之青烟暮日朱共醉桃花之红雨静几谱双闲格五孟徳曜三时爼案争道齐眉张京兆一黛痕竞传样妩时歌彤管之旧章戏续霓裳之新谱赏月峰上追防鸾以遇文箫乞巧楼头笑天孙之嫁河鼓　惟仙家之双逸谪人间而妙匹乐只君子宜其家室英英稚齿都未逾花厯之三脉脉芳情尚不忘摽梅之七金舂玉应兮和瑶琴于锦瑟声应气求兮投鸾胶于鳯漆载颂渊渊之鹤筭五福斯全矧有嶷嶷之麟児万事既毕其颂则和后简有述　诞朝聿临春酒载斟乐而不淫续彦先相赠之句求之既得抚文王旧友之琴为此俪词相尔一心请祈祉于方来爰徴效而自今徳与位以齐升诰同封而章同服年将情而并乆山其高兮海其深毋嫌绮语式播徽音维偕美之自天温其如玉试一举而掷地声必成金　治十五年壬戌八月一日苏台祝允明在秦淮东院冩此卷前绘锦丛坐仙童小影如慧月天人坐花隂翠茵凭石几含毫构思一侍児跽向磨墨红纎倒影緑莎设色秾艳而无欵后见大轴白描黄金吾像枝山书传其上售者云像亦枝山笔也时匆匆在舟不及细阅复见枝山书异犬记即作墨犬于下宛然吠走则静娥之真或先生所写乃丙辰冬是卷与诸玩好入盗手未几为松陵汝姓者缉至邑尊刘玉受见偕美赋殊叹赏今仍归乌有矣防天笑者识于月香居祝希哲急就行草懐知诗帖【诗失録】
　　卧病泊然懐平生知爱遂各为一诗少长隠显逺近存殁皆非计祗以心腑之真凡十有八人共诗一十九首　枝山居士祝允明书
　　此卷为项氏物后识其值二十金购于文文水氏嘉靖甲子年重装崇祯初余获一观録其诗竟失去并逸嵗寒十人名姓先露八人则吴文定公寛王文恪公鳌韩襄毅公雍沈先生周东郡使君南海林公世逺陆冢宰完朱孝亷性甫朱文学羌民
　　枝山真书古诗帖
　　晋阳起唐祚王明绍巢封垂统已如此继体宜昏风麀聚渎天伦牝晨司禄凶朝纲一以坠天枢遂崇崇淫毒秽宸极虐焰燔苍穹向非狄张徒谁办取日功云胡欧阳子秉笔迷至公唐经乱周纪凡例孰此容侃侃范太史受説伊川翁春秋二三筞万古开羣
　　又
　　朱光遍炎宇微隂薶重渊寒威闭九野阳徳昭穷泉文明昩谨独昏迷有开先几微谅难忽善端本緜緜掩身事斋戒及此防未然闭闗息商旅絶彼柔道牵
　　又
　　微月堕西岭烂然众星光明河衺未落斗柄低复昻感此南北极枢轴遥相当太乙有常居仰曕独煌煌中天照四国三辰环侍旁人心要如此寂感无边方
　　又
　　放勲始钦明南面亦恭已大哉精一万世立人纪猗欤叹日跻穆穆歌敬止戒光武烈待旦起周礼恭惟千载心秋月照寒水鲁叟何常师删述追圣轨
　　又
　　吾闻庖牺氏爰初辟乾坤干行配天徳坤爻协地文仰观浑周一息万里奔頫察方仪静隤然万象存悟彼立象意契彼入徳门勤行当不息敬守思弥敦
　　又
　　大易图象隠诗书简编譌礼乐矧交防春秋鱼鲁多瑶琴空寳柙絶将何如兴言理余韵龙门有遗歌
　　又
　　顔生躬四勿曽子日三省中庸首谨独衣锦思尚防伟哉邹孟氏雄辨极驰骋操存一言要为我挈裘领丹青着明法今古垂焕炳何事千载余无人践斯境
　　又
　　元亨播羣品利贞固灵根非诚谅无有五性实斯存世人逞私见凿智道弥昏岂若林居子幽探万化原　枝山祝允明书
