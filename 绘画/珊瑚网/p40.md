<!-- { "loadSidebar": true } -->
　　卷首为文寿承大书石湖春晓陆子传作图于前约畧彭记澹宕可观而隆池书尤胜壬午冬无以卒嵗并阳明先生篆体古本学庸卷及内府金字经二函端溪古砚四台售之矣玉记
　　彭隆池诗帖
　　卜筑青溪馆新开防水轩宵连明月漾晓爱落花旋鹤引携琴荐鸥盘拂酒船达人遵智养岂复羡临渊　相近竹参差相过人不知幽花欹满树曲水细通池归客邨非逺残樽席更移看君多道气从自数追随　右五言二律　彭年
　　飜经累嵗游禾郡携锡重来住竹林贝叶如山留海藏雨花随地聴潮音诗成苑外碧云合定入禅心片月沈惭愧当时社中客醉多犹自费招防　禾僧林竹堂懐诗过访酬赠
　　逺峰疑着雨髙树若含风水墨传神妙樗仙继石翁　日斜疎树影秋静碧谿寒隔浦山千叠诗成马上看　落日半山紫新霜踈树红诗人美秋兴携杖过桥东　右题画三絶　隆池
　　江南春色满晴郊紫燕初飞未定巢最爱名园新栁外一枝秾杏倚风梢　题杏
　　君家庭下有仙树还疑天上近移将素枝映月栽昆壁幽韵因风散楚香　玉兰
　　粉合胭脂作晚妆富于顔色吝于香东风不肯全分付相对梅花各防肠　咏海棠
　　庾信风流赋小园碧山当户緑池翻煑茶涤砚足幽事永日忘形与客言　彭年
　　文三桥诗帖
　　心爱躬耕好身于畎畆宜辛勤自食力肮脏已非时征役吴民困风尘戍卒悲一灯论世事不觉泪交颐　文彭　题扇　凝霞阁藏
　　风雨来何迅山堂白昼昏斜飞愁入座县溜讶飜盆望望委畴黍哀哀何处村皇天应有意且罄手中樽　文彭　书屏　墨花阁供
　　八月燕山飒素秋华堂髙宴乱觥筹围棋不赌山隂墅看月常懐太白楼万里飞腾心已尽一时佳会兴难酬淹淹不醉归无计卜夜应须暂尔留
　　月上瑶台兴转髙此时直欲数秋毫持杯无奈金波滟晤语何妨玉漏迢帝里风光开胜赏天涯鸿雁下青霄孟公不必先投辖忍使良霄漫寂寥　杨通政宅看月二首　文彭
　　燕山西南拥皇都曲曲楼台罨画圗瑶草琪花纷玉涧璇题金榜映珊瑚烟霞自昔称灵境风物如闻入化区咫尺红尘不能到梦游何日访蓬壶　刘羽泉约游西山不果作　文彭
　　镜湖湖水如镜平峯峦罨画摇空明浮云靉叇自来往轻舟迅迈劳逢迎白鸥飞飞暎山逺青蒲曲曲随洲生风流贺入已千载转忆悠悠身后名　镜湖
　　仲夏新晴事事宜定罏香海南竒双钩淳化羲之帖细读开元杜甫诗石鼎飕飗闲鬭茗楷枰剥啄试围棋新篁脱粉芭焦緑不怕星星两鬓丝　寿承
　　幽谷质不变入室竟无香所以君子心两两自相忘锦江春色丽锦树艳生辉婀娜临风处偏增蜂蝶飞琼花开六尺雪片舞千枝清夜撩明月秾香入蕙帷五月敷新艳朝晖丽绀妆空庭有佳色宻叶映斜阳千蕊复万蕊初疑安石榴分房出韶艳循玩及清秋秋葵有佳色日吐淡鵞黄楚楚山亭下孤云映浅妆清露下江臯秋光净如洗中有防珠人盈盈滴秋水素足明寒水轻盈云里身凌波何处去防住软香新右题画兰花海棠栀子石榴紫薇秋葵芙蓉水仙　共八絶句　三桥居士书
　　荦确髙冈细路环离离树影夕阳间分明秋日龙江道马上遥看隔岸山
　　十日春隂不裹巾喜看庭际緑苔新山斋聴雨惟髙卧忘却门前问字人
　　玉色吴牋胜陟厘端州古砚墨花垂试拈阁帖闲临草不是羲之即献之　雁门文彭
　　文文水书澄心窝铭
　　一间房六尺地虽没荘严都也精致蒲作布作被日里可坐夜里可睡灯一盏香一炷石磬几声木鱼几记龛常闗门常闭好人放参恶人回避髪不除肉不忌道人心肠儒者服制上无师下无弟不传衣鉢不立文字不谈禅不説偈但无妄行亦无妄意不贪生不图利了清净縁作解脱计无罣碍无拘系闲便入来忙便出去省闲非省闲气在家出家在世出世佛何人佛何处此即上乘此即三昩日复日嵗复嵗毕我这生任他后裔文嘉
　　文休承诗草
　　夜半羣动息五更有梦残天鸡呌一声万枕不遑安一日一百刻能有几日闲当其闲睡时作梦更多端穷者梦富贵达者梦神仙梦中亦役役人生良尠欢　文水道人谩语
　　江南五月暑未足终日只闻霖雨声闭门愁坐自萧索前溪水满菰蒲生故人落寞忽在眼登堂一笑空相惊相惊犹未歇云暗闗山月君今弃我去令我心如缺欲止不可扳欲留不可説始知会合各有时何必淋漓托酒巵君今归去自结湖山游我今落落复作城市俦感君佳意为君説説罢不觉令人愁
　　乘兴叩禅闗萧然竹树闲路应回九折屋只住三间斋白月悬镜花明菊破顔茶香解留客深夜不知还　访道园上人月白斋　文嘉
　　御史登埤白羽挥将军出战锦征衣已惊墅菽能留马复讶舟桅似伏机呖呖胡笳悲逺塞萧萧铁骑散重围圣王纵唯常道不遣穷追逞杀威
　　即看北敌去云中清漠真同卫霍风急遣辽阳安反侧莫令赤子再从戎骄盈自取诛夷惨感格应知祷祀功千古华夷元不混万年厯服正无穷
　　湖上洞庭秋可怜玉方壶浸两青莲轻舠独济欣无浪病骨惊寒欲絮緜闲展白诗愁漫兴偶题黄雀入新篇近来我亦开涓滴半醉懐人一惘然
　　二月竹堂梅梦明倚檐千树雪涛平春隂漠漠江楼迥日暮迢迢湘水清长忆深杯临古树肯棋局对残英闭门逸兴何由遣坐看堦前緑草生
　　归来三径未全荒拂拭重开旧草堂棐几净楷平似镜砚池新浴灿生光客来亲戚情多悦老去诗篇竟未忘莫道归迟迟亦好犹胜终老滞他乡　茂苑文嘉书
　　周防海诗草
　　山尽云邉路林窥湖上天身疑出宇宙目已极风烟幻迹虚舟外闲情短筞前桃花春更好为忆避秦年三月淹归候孤帆待好风稽山望不及落日思何穷水濶烟光外天低树影中江蓠不能赋诗客旅愁同扶病看山出同人载雨过寒生幽谷早暝入乱峰多孤塔摇层霭长桥拒逺波将寒湖口胜为借渔蓑岩际披云栖高寒梦不迷数峯孤枕上片月大江西度壑钟声小垂檐象纬低褰裳看未足何处报辰鸡　右旧作四首　天球漫书
　　城上高台半切云平临睥睨送斜曛西山曲抱神京紫北斗中悬帝座文晚色千门双杵动秋天万里片鸿分黄金已改当年筑防笔何须太史闻
　　扶桑一碧流溪春水溶溶漫拍堤两岸緑芜飞白鸟半红日唱黄鹂砚头雨歇防渔具栁外风吹行杖藜自爱尘缨歌濯处凭将诗酒乐幽栖
　　醉倚髙台云几重青山歴歴见江东天风忽向防干度一片芙蓉落掌中　牛首层峦
　　卢鸿石榻寄嵩山竹雪松云共洒然我欲逃名岩穴去无如此地隔风烟　山居
　　小秋色满庭堦寂寞无营自煑茶赖有短墙芳草积不教蝴蝶过邻家　秋色
　　绣岭春云拂翠文緑轩春酒醉兰芬不知门外尘埃满惟挟山中鸾鹤羣　周天球书
　　莫云卿笔麈【行书折帖有数则刻旧两集者去之】
　　壬午冬十二月余居长安旅邸嵗晏穷愁秉烛兀坐輙思良友与之挥麈一谈而不可得也案头信笔随意书得数条题曰笔麈聊当友生一夕晤言之趣耳
　　江南李后主尝诏徐铉以所藏古今法书入之石名升元帖此在淳化阁帖之前当为法帖之祖今遂不复得见片纸至呼淳化初刻为祖帖盖不知有升元刻耳汉唐碑碣钟王名迹乃多有存者何为此刻独无仅存也
　　何内翰良俊尝言自唐以后无一好石刻苏王亦无佳者赵吴兴学李北海咄咄逼真但一入石便乏古意此不知何理余谓赵吴兴于北海面目全似而神气尚隔一尘亦山谷所谓欲换凡骨无金丹也岂待入石而后辨哉苏黄废古法自成门户惟米南宫笃意师古其书石者便胜诸家耳
　　穷鸦飞数流水绕孤村斜阳欲落处一望黯消魂此隋帝野望诗也何异唐人五言絶句体耶秦少游改作小词【穷鸦作寒鸦】
　　海中有银山生树名女树天明时皆生婴児日出能行至食时皆成少年日中壮盛日昃衰老日没死日出复然若荘生所称防灵大椿以八千嵗为春秋皆旦暮也渊明诗云世短意长多斯人乐乆生又云中觞纵遥情忘彼千载忧且极今朝乐明日非所求使九原而可作则愿为陶公执鞭矣
　　昔人谓天下之智无穷盎错之不能并立乆矣初盎道逢丞相申屠嘉宻请嘉有所啓意在错也而嘉恐以吴事见告輙拒之既乃引为上客而请间之説得行相从容燕侍力陈错恶异时嘉奏请诛错奈何帝以错言先入嘉奏沮格发愤而死及七国之变盎又请间而错遂不免葢其为计甚宻故卒遂其所图是错计出嘉上而盎计又出错上信乎天下无第一手也吾于时事观之益信然
　　行恶见乐为恶未熟至其恶熟自见受苦行善见苦为善未熟至其善熟自见受乐又云于可乐中生不乐想于不乐中生可乐想于乐不乐能行舍想此等语大有名理
　　宋孝宗问天竺僧云既是飞峰何不飞去答曰一动不如一静又问观音手中数珠念甚曰念观世音菩萨又问自念自号作甚曰求人不如求已大抵禅宗机锋决防入理最深故文殊师利称维摩大士辨才无滞智慧无碍诸佛秘藏无不得入吾儒中多从文字智慧得来非复圣贤心性学术所谓不如诸夏之亡也
　　古人下笔先求合已次乃求之法度今人下笔先求合人次乃求之枝叶
　　文章闗气运自是千古定论方在气运中人自不觉及异代观之毫髪不能掩如唐人未常不学汉人文章韩栁欲振六朝之衰今其文置之迁固间有不可辨者乎宋人未尝不学汉魏诗法李杜遂欲凭陵陶谢今其诗置之汉魏间有不可辨者乎惟宋诸名人于古法多不甚句字摹拟纵其才具各成一家至谓子固本六经皆虚谈也独我朝号为复古文师左国两汉诗必唐人铢铢而求寸寸而度今以为驾唐宋矣不知异代观之竟作何状岂唐人之不能及汉宋诗之不能及唐其才识皆出我朝诸公之下吾不信也然则不当师古哉曰非然探古人之理窟用古人之法律纵吾心匠以合一代之气运而无徒铢铢寸寸若优孟之为叔敖其将有俟于命世之杰者乎
　　山谷墨迹一帖云近有佳会率以故不得往岂食料禁不批放耶
　　又一帖云花四枝漫送余春可赏否戴花人安否米南宫书研山铭一幅后书云寳晋斋前轩书铭云五色水浮昆仑潭在顶出墨云挂龙怪烁电痕下震泽【阙】极变化閤道门语亦奇丽可诵余甚爱之时时彷
　　其笔意书以示识者
　　渊明诗云故人赏我趣挈榼相与至班荆坐松下数斟已复醉父老杂乱言觞酌失行次不觉知有我安知物为贵悠悠迷所留酒中有深味此老可谓酒中见道夫至于人我俱忘宁复有富贵贫贱得失之故可以动其中耶
　　昌黎公晚年遂有声乐而服金石张籍祭文云乃出二侍女合弹琵琶筝既而遂曰公疾日浸加孺人侍汤药白乐天思旧诗云退之服硫黄一病讫不痊微之錬秋石未老身然退之尝讥人不解文字饮而自败于女伎乎作李博士墓志戒人服金石药而自饵硫黄乎何次道往瓦官寺礼拜甚勤阮思旷语之曰卿志大宇宙勇迈终古何曰卿今日何故忽见推阮曰我图数千户郡尚不能得卿乃图作佛不亦大乎今士大夫身享富贵临老便思生天作佛鲜不为阮笑矣
