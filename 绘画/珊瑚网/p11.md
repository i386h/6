<!-- { "loadSidebar": true } -->
　　湖南使院遣情送江夏贺侍郎　云雨一消散悠悠关复河俱从泛舟役遂隔洞庭波楚水去不尽秋风今更过无由得相见却恨寄书多
　　过申州作　万人曽战死几户免刀兵井邑初安堵儿童未长成凉风吹古木野火烧残营寥落千余里山空水复清
　　汝南过访田评事　移家近汉阴不复问华簪买酒宜城逺烧田梦泽深莫山逢鸟入寒水见鱼沉与物皆为累终年惬本心
　　送道上人游方　律仪通外学诗酒入关烟景随人别风姿与物闲贳花留静室呪水渡空山谁识浮云意悠悠天地间
　　送王翁登科后归江东　南行无俗侣秋鴈与寒云野性自心惬乡名人共闻呉山中路断淅水半江分此地登临惯含情一送君
　　送饶州王法司之任兼寄朱处士　莫辞还作吏且喜速回车留醉悲残嵗含情逺寄书共看衰老近转觉宦名虚遥想清溪畔幽人得自知
　　詹碏山居　爱此栖心静风尘路已賖十余茎野竹一两树山花绕石开泉细穿萝引径斜无人防幽意来往在烟霞
　　晓角　画角吹残月寒声戍楼立霜嘶马怨攒碛泣兵愁燕鴈鸣云畔胡风冷草头罢闻三防后天逈晓星流
　　冬日　烧火掩关坐穷居客访稀冻云愁暮色寒日淡斜晖穿牖竹风满绕庭云叶飞已嗟周一嵗羇寓尚何依
　　残秋送友　蚤为千里别况复是秋残木叶怨先老江云愁莫寒交情如水淡离酒泛杯寛想料还家后休吟行路难
　　客行　藕叶缀为衣东西泣路岐乡心日落后身计酒醒时触目多添感凝情足所思羁愁难尽遣行路一低眉
　　山中即事趋世非身事山中适野情野花多异色幽鸟少凡声树影搜凉卧苔光破碧行闲寻采药处仙路渐分明
　　秋夜　度鸿惊睡醒欹枕已三更梦破寂寥思灯残零落明空窗闲月色幽碧静虫声况是离乡久依然无限情
　　新月　入夜天西见蛾眉冷素光潭鱼惊钓落云雁怯弓张隐隐临珠箔依依上粉墙更怜三五夕仙桂满轮芳
　　嘉兴县内池阁　指画应心成周回气象清牀前沙鸟语案下锦鳞惊细柳风吹旋新荷露压倾微芳縁岸落迸笋入波生舴艋舟中醉莓苔径上行髙人莫归去此处胜蓬瀛
　　镜湖西岛言事寄陶校书　樵猎两三戸凋踈是近隣风雷前壑雨花木后岩春文字不得辨桑麻难救贫山禽欺稚子夜犬吠渔人未必圣明代长将云水亲知音不延荐何路出泥尘
　　此宋学士苏文忠公手书唐方干诗也干在咸通干符广明中和间为诗家工匠江之南未有及者五代人评其诗为髙坚峻拔故坡公手书六十余章为赵子固家蔵旧物今为仇清父所得余在京时尝见此卷或有议公书太肥而公自云短长肥痩各有度玉环飞燕谁敢憎又云余书如绵裹铁今观此书虽肥而无墨猪之状外柔内刚真所谓绵裹铁也清父其寳之　元贞三年五月一日水晶宫道人题
　　苏文忠公早师顔鲁公大书醉翁亭袁州学记不改鲁公家法晩喜李北海则稍去圭角今观公手书唐英先生方干诗变为圆熟旧时方刚笔仗不能尽脱故小字难于寛绰有余此书俊逸神雅顔李交离赵文敏跋为绵里铁信然　洪武辛亥夏五月十日李善长
　　右苏长公真行小字方干诗有赵文敏李学士鉴定真迹无疑然小字笔画艰于踈爽此卷全类九歌楚颂笔法余昔年见小字前后赤壁赋于锡山华氏与此卷相似而内多模糊字想在当时有所避讳也后学文徴明跋
　　苏端明小楷録方干诗一卷癸亥长至次日观　其昌
　　余刻晩香堂苏帖恨得此最晩坡公有赤壁归去来辞皆精楷异常方干隐于严州范文正祀之于客星间宜老坡手録其诗无一字放过也眉公　晁无咎言苏公少时手抄经史皆一通每一书成辄变一体卒之学成而后已乃知笔下变化皆自端楷中来尔不端其本而欺以求售吾知书中孟嘉自可黙识也万厯辛亥季秋望后长洲后学张丑跋
　　天启癸亥初夏获观是卷及汉玉天熊为王越石物余时匆匆北征以方诗无刋録而返之不及细玩苏书后又见子昻跋公记迹与此题语大同小异殊可怪也姑两存之以俟鉴别焉　玉记
　　崇祯癸未夏社友屠用明为盐官胡赤城刋唐诗统籖只句必録因丐英卷并赵书杜子美神骏歌及韦泌诸诗去　玉再记
　　东坡书醉翁亭记
　　北宋学士苏公东坡之笔赵子固家蔵旧物也今为伯田冯先生所得余在京时尝见此卷于髙仁卿家前后有子固印识今业已乏想为俗工裁去讵谓神物而灾亦见侵如是然而字画未损犹幸甚耳或者议坡公书太肥而公却自云短长肥痩各有度玉环飞燕谁敢憎又云余书如绵里铁余观此帖潇洒纵横虽肥而无墨猪之状外柔内刚真所谓绵裹铁也夫有志于法书者心力已竭而不能进见古名书则长一倍余见此岂止一倍而已不意伯田之所自得又几何　元贞二年四月初一日持来求跋聊为书之　吴兴赵孟頫
　　苏长公兄弟祭黄几道文
　　坡老兄弟祭黄几道文一通传袭至锡山华尚古氏福偕弟祚得伏覩之知非坡老不能及也几道未能悉其为人而坡老称许至谓天实媿之当自有见尝称頴濵黄楼赋稍振励人彻谓其代作要亦自知有辨福读古史颇觉其议论不合处与吾弟评订之兹同见此乃书以归尚古　治辛酉九月三日华亭后学钱福敬识
　　頴濵先生诗帖【内胡跋有异】
　　朝议戴公逰宦蜀中爱其风物遂卜居成都方未能归因其西还为短篇送之　眉山苏辙上
　　岷山招我早归来劒阁横空未许回北叟忽惊鶗鴂晩西园欲及海棠开避仇赋客亲田畆厌乱诗翁着酒杯但爱江山无一事为言父老莫相猜
　　两苏公帖平生多见之盖真相半也从季所蔵如渊明诗一纸虽掷弃瓦砾当自有神光发见　乾道七年十一月廿九日洪迈书
　　坡写渊明诗蓝缕茆檐下岂无防哉铨案栾武子云若敖蚡冒筚路蓝缕以启山林杜预云蓝缕敝衣言勤俭以启土然则坡老之防微矣　乾道改元四月仲潘庐陵胡铨识
　　二苏兄弟行如氷雪足以下照百世望如九鼎足以坐销羣奸学士大夫得以片文只字辄蔵弆以为荣盖非特取其华藻也质翁帖是中年书南至帖疑叔党辈代作寄米帖渊明诗遒媚秀杰晩年精妙盖如此黄门尝赞其兄云人言吾兄我曰吾师读戴公诗便知斯言为实録　乾道己酉五月一日东里周必大书
　　两苏公醉墨断藁不自爱惜求者辄予往时士大夫多有之近嵗有力者喜夺人所好蔵书者至不敢示人赵从季所蔵甚富何以能然盖所谓亷者不求贪者不与能如是所以得久存也　乾道乙酉冬至后二日卢溪王庭珪书　我思古人起于峨岷瑞我昭代鸣凤仪麟挥毫落纸天葩吐芬端拜拭目我思古人　乾道三年冬至后二日乐备书
　　叶少由来过告其季父恭叔死矣且出其所蔵坡帖二纸相示余欲留之谛玩而怆然感旧不暇也姑识嵗月于卷末而归之庶他日冀复览焉　嘉定辛未中和节后八日赵汝谈
　　眉山二苏先生文章气节光曜典册后世获见其书翰如亲侍焉安得妄言以取不自量之讥乾道诸公墨迹亦不易得况洪内翰周益公之确论蔵者寳惜之　东干周泰识
　　两苏翰墨贯文章瑞凤祥麟奕世昌十袭珍蔵传不朽一天星斗灿光芒　崧叟王敬力题













　　瑚网卷四
　　钦定四库全书
　　瑚网卷五
　　明　汪砢玉　撰
　　法书题跋
　　黄文节公书汉人得道阴长生诗三篇
　　维予之先佐命唐虞爰逮汉世紫艾重纡予独好道而为匹夫髙尚素志不事王侯贪生得生亦又何求超迹苍霄乗飞驾浮青要乗翼与我为仇入火不灼蹈波不濡逍遥太极何虑何忧遨戏仙都顾闵羣愚年命之游如彼波流淹忽未几泥土为俦驰走索死不肯蹔休余之圣师体道之眞升腾变化松乔为隣惟余同学一十二人寒苦求道歴二十年中多怠惰志放五经避世自匿今廿余年名山之侧寒不遑衣饥不暇食思不敢归劳不敢息奉事圣师承顔恱色面垢足胝乃见哀识遂传要诀恩深不测妻子延年咸享无极
　　黄白已成质行不坚痛乎诸子命也自天天不妄授道必归贤勤加精研身投幽壤何时可还嗟尔将来勿为流俗富贵所牵神丹一成升彼九天寿同三光何但亿千
　　维予垂髪少好道徳弃家随师东西千亿役使神玉女侍侧予得度世神丹之力
　　忠州丰都山仙都观朝金殿西壁有天成八年人书阴真君诗三章余同年许少张以为真汉人文章也以余考之信然因试生笔偶得佳纸为録此诗以与王泸州补之之季子观阴君所学守尸法耳犹须择师勤苦如是乃能得之何况千载之后尚友古人求知道徳之主宰者乎　绍圣四年四月丙午黔中禅月楼中书
　　黄涪翁正书法语眞迹
　　兀然无事无改换无事何须论一段眞心无散乱他事不须断过去已过去未来何用筭兀然无事何曽有人唤向外觅工夫总是痴顽汉粮不蓄一粒逢饭但知骂世间多事人事相趁浑不及我不乐生天亦不受福田饥来一钵饭困来展脚眠愚人以为笑智者谓之然非愚亦非智不是中要去如是去要住如是住身披一破衲脚着娘生袴多言复多语由来反相误若欲度众生无过且自度莫漫求真佛眞佛不可见妙性及灵台何曽受薫链心是无事心面是娘生面刼石可动摇个中无改变无事何须读文字削除人我本防合个中意种种劳筋骨不如林下睡兀兀举头见日出乞饭从头将功用功展转防取即不得不取自通吾有一言絶虑忘縁巧説不得用心传更有一语无过直与细极毫末大无方所本自圆成不劳机杼世事悠悠不如山丘青松蔽日碧涧常秋山云当幕夜月为钩卧藤萝下块石枕头不朝天子岂羡王侯生死无虑更复何忧月水无形我常只宁万法皆尔本自无生兀然无事坐春来草自青　元符三年七月涪翁自戎州泝流上青衣廿四日宿廖致平牛口庄养正置酒弄芳阁荷衣未尽莲实可登投壶奕棋烧烛夜归　此字可令张法亨刻之
　　山谷行书当三钱大计五百五十余字皆禅翁淡虑任真翛然自得之语书法清遒超朗知其胸不挂一尘也后擘窠大书一段又大判一行山谷书只是沉着痛快平生以饥鹰渴骥自命所以剽去苏米姿媚而独全神骨此巻又其合作也日华
　　右鲁直所书法语大如薝卜华后年月字至末每行一字字几并头菡蓞在宋白楮上楮髙尺余长二丈絶无接缝想公欲毕此纸故大挥足之耶时崇祯壬申冬盛友念修欲余嘉定盆树姑以此卷相易成林独树入画者约百本盆俱定均州龙泉青东磁宣徳填白嘉靖回青不一石俱灵壁将乐英昆种种愚父子得之于练川陈情甫辈供玩数十年矣今拟北防恐培灌失课如天啓丁夘之变致枯瘁不少遂割爱易去亦喜日夕对山谷老人墨彩也及余居莲濵遂钩其莲登二字以名草堂又取弄芳阁用顔小眺处若世事悠悠至更复何忧一段昔年郁伯承尝勒石今竹懒翁假阅着语然未题巻意将面商之耳奈未几受贫累复质好事家可胜惋惜因忆癸亥秋寓金台过呉蹇叔斋头得观山谷椀书莲经为呉文端公所藏董宰宗伯跋之有云兄事苏而弟蓄米真不啻解衣获珠开花见佛如桃源渔父一见不再见何如法语久伴琴樽更开松扉竹槛中眉目也复何恨石林中人汪砢玉记于小窻濠乐处
　　黄山谷草书释典眞迹
　　元祐九年四月戊申书赠髙城蒋叔震　山谷道人【此数字本色书】
