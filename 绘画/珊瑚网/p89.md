<!-- { "loadSidebar": true } -->
　　蝶戏长春图乃院人马逺子名麟者所画美人扑蝶图笔势圆劲意非李伯时不能到皆絶品也旧时曽在宫掖故其间有上兄永阳郡王及杨妹子之字题者专指祐陵以为言恐未然也　翰林学士宋濂题
　　刘夫人作太真醉挹花露图
　　太真在当时惟宿酒未醒晓起傍花枝吸露此景最堪摹写是象丰致滟滟眉目楚楚肌色如桃花想玉环红汗浥也把菊盈盈掩绛唇固借以解醒乎信出名笔哉第旧有奉华堂印知为建炎掌内翰刘夫人所绘惜装演时为庸手剪去然暗中模索要自宋人挥染　万厯丁未重九日醉里汪砢玉题
　　书宋中兴四将画像后
　　右宋中兴四将世称张韩刘岳自王公大人士下至牛童马走妾妇裨官之口无不称道其武勇忠义君子耻没世而无闻焉宁不思景仰乎然以其生平大节校之则未免使人有慕有憾自建炎初至绍兴十二年其战阵之勇英谋伟畧功冠三军及其晚节末路先是刘武僖罢兵为万夀观使实绍兴十二年六月也至八月岳鄂王亦为万夀观使韩蕲王寻亦罢为醴泉观使继而鄂王没至十二年十一月张循王始以罪免充醴泉观使呜呼建炎绍兴之际诸将竭忠与金人力战十有余年之间防复大业卒为秦桧所困使绍兴二年秦桧既免榜其罪于朝堂示不复用自是而屏诸逺方诸将戮力恢复可图矣继而再用桧终以误国悲夫然世称四将齐名不复论其优劣得无憾焉今以信史考之蕲王性戅直勇敢忠义事闗庙社必流涕极言嗜义轻财与士卒同甘苦深以和议为不然抗疏极言桧误国之罪既罢遂杜门以终鄂王事亲孝家无姬侍呉玠尝饰名姝遗之乃辞曰主上宵旴岂大将安乐时耶却而不受帝欲为之营第辞曰金犹未灭何以家为或问天下何时太平答曰文臣不爱钱武臣不惜死天下太平矣循王常问其用兵之术答曰知信仁勇严缺一不可其忠愤激烈论议持正卒以得祸循王初赞桧成和议约尽罢诸将独以兵权归己及诸将己罢和议己定而居位无求去意及江邈有言乃求去吁循王握兵最早屡立战功惜乎附桧杀鄂王为世所鄙薄矣刘公在诸将为先进然而律身不严驭军无法不能事方之韩岳不逮逺矣呜呼世称四将齐名而优劣若此不容不为之辨论今指挥中斋蔡公得其画像慕其忠武俾贞木识于右方贞木穷乡晩进安敢轻议谨攷事迹辄疏于后中斋好贤礼士博览古今其得是像宜寳藏之　洪武庚午八月秋日包山俞贞木敬书














　　瑚网卷二十九
<子部,艺术类,书画之属,珊瑚网>
　　钦定四库全书
　　瑚网卷三十
　　明　汪砢玉　撰
　　名画题跋六
　　刘松年便桥图【在绢素上金碧山水】
　　突厥控百万鸱张朔野倾国入寇当时非免冑一见几败唐事读史者至此不觉肤粟毛竖于以见太宗神武戡定之勲蛮夷率服之义千古之后画史图之凛凛生色此卷为宋刘松年所作便桥流水六龙千骑山川烟树种种精妙非松年不能为也孟頫少时曽观于临安之睦宗院兹复得瞻对于普花平章之宅回首三十余年感慨系之矣敬题其后　大德五年秋日呉兴赵孟頫书
　　此刘松年便桥图丹青焕赫布置闲雅辇中旌旗氊裘戎屋尘沙云树具见当时景象良工苦心哉前有松雪道人题墨而絜缝印章似曽入裕陵内府者是可寳也正德庚辰十月既望文璧题
　　刘松年着色九老图【在绢素上】
　　防昌五年三月二十四日胡吉刘郑卢张等六贤皆多年夀予亦次焉于东都弊居履道坊合尚齿之防七老相顾既醉且欢静而思之此防希有因各赋诗一章以记之或传诸好事者其年夏又有二老年貌絶伦同归故乡亦来斯防续命书姓名年齿写其形貌附于图右仍以一絶赠
　　雪作须眉云作衣辽东华表暮双归当时一鹤犹希有何况今逢两令威
　　洛中遗老李元爽时年一百三十六
　　僧如满年九十五
　　前怀州司马安定胡杲年八十九
　　闲居同防在三春大抵愚年最出羣霜鬓不嫌杯酒兴白头仍爱玉罏薰徘徊玩栁心犹健老大看花意却勤凿落满斟酩酊香囊高挂任氤氲搜神得句题红纸望景长吁对白云今日交情何不替昔年同事圣明君衞尉卿致仕冯翊吉皎年八十八
　　逍遥适意在闲居林苑园亭兴有余对酒最宜花藻发邀观不厌栁条初低腰醉舞垂绯袖击筯讴歌任褐裾宁用管弦来合襍自亲松竹且清虚飞觥酒到须先饮赋咏诗成不住书借得商山贤四皓不知此后更何如前磁州刺史广平刘爽八十七
　　垂丝今日幸同筵朱紫居身是大年赏景尚知心未退吟诗犹觉力完全闲庭饮酒当三月在席豪欢象七贤山茗煮时秋雾碧玉杯斟处彩霞鲜临堦花笑如歌妓傍竹松声当管弦虽未学穷生死诀人间岂不是神仙前龙武军长史荣阳郑璩年八十五
　　东阁幽闲日暮春招邀皆是白头宾官班朱紫皆相似年纪高低次第匀联句毎忘松竹意停杯多説古今人更无外事来心腑实有清虚入鬼神醉舞两回迎劝酒狂歌一曲防余身今朝何事情偏重同作明时列任臣前御史内供奉官范阳卢真年八十三
　　三春己尽洛阳宫天气初晴景象中千朶嫩桃迎晓日万株垂栁遂和风非论官位皆相似及至年高已共同对酒歌声犹觉妙玩花诗思岂能穷先时共作三朝贵今日犹逢七老翁但愿绿常满酌烟云万里防应通前永州刺史清河张浑年七十七
　　幽亭春昼共为欢印绶居身是大官遯迹岂劳登逺岫垂丝何必坐溪磻诗联六韵犹应易酒饮三杯未觉难毎况襟怀同宴防共将心事比波澜风吹野栁悬罗带日照庭花落绮纨此席不须铺锦帐斯筵堪作画图看刑部尚书致仕白居易年七十四
　　七人五百八十四拖紫纡朱垂白须囊里无金莫嗟叹罇中有酒且欢娱吟成六韵神还旺饮到三杯气尚粗嵬峩狂歌教婢拍防娑醉舞遣孙扶天年高过二疏傅人数多于四皓图除却三山五天竺人间此防且应无予少有山林之志后縻升斗碌碌红尘以成七十时在紫防郎署偶得刘松年所绘白傅香山九老图鍳观之际不觉神遇于旷世之下景仰高风莫能自已因记旧所闻九老结社时各赋诗一章遂橅录于卷端庶企慕之诚获见于厠名之末也在无逸武英二殿录中书舍人事马刍识
　　刘松年卢仝烹茶图
　　老屋颓垣洛城里绿树团阴照窓几石牀防帙有余清应是先生睡初起竹罏火暖苍烟凝碧云浮鼎香风生白头老媪不解事时闻蚓窍苍蝇声柴扄日高为谁起肯愧隣僧频送米长须裹头始出门想为韩公置双鲤松年图此宁无情似觉六椀通仙灵何当更画月初出仰天涕泗行中庭絶怜牛李相倾轧独羡先生保贞白孤忠耿耿孰与同足配能诗杜陵客
　　右题指挥张侯所藏卢仝烹茶图葢宋人刘松年笔也观其布景萧防用意清逺翛然有出尘之想噫卢仝之趣非松年莫能写其真而松年之画今之所见者葢亦寡矣张侯寳而藏之俾诸名公形之咏歌观其好尚可以知其人焉　赵郡李复书
　　闭闗高咏啜茶时咫尺蓬山发兴竒为念颠崖辛苦者不同煮雪诧歌姬　制河杨彞
　　玉川先生多好竒清才逸韵夸当时披图已及防百载彷佛犹觉亲容仪先生读书闭柴扉翛然养道超希夷烹茶老婢脚不袜致鲤苍头须满頥隔墙恶少不解事侧目未免相陵欺收缚时蒙县宰政长者处置非尔为凤团煮鼎汲清涧适意啜饮哦新诗大贤寄迹谅有以七椀岂必徒规规丹青模写不尽意劲节高风千古垂呜呼先生已逺兮吾将谁师　临川赵果
　　鬓丝如织映乌纱反闭柴门自煮茶赤脚长须是家口犹胜草石与蛙蛇　防稽胡惟仁
　　玉川先生事幽独寂寂茒堂倚林麓琹书前陈白日静云泛晴光落松竹平生茶灶为故人一日不见心生尘婢仆烹茶识茶性火斥老火溪泉新苍龙跃入春涛底兔盌蜚香白花起枯肠自是氷雪清一饮枯肠更如洗洛阳公侯方醉眠先生未必无酒钱要使香风满天地可但吹到公侯前当时先生索高价径寸之珠空照夜千年犹着好茶名高价于今在图画　四明山人乌斯道
　　暗门刘丝纶图
　　长松覆前逺山耸后庭槛缀花石殊幽旷檐间一姬抝纶一妪治丝一侍儿捧茶不襦而露纎红故北妆也笔法细润有生气标题作马逺万厯壬子秋余在白下得之润州吴汝廷歴三十余年无有知其非逺者今崇祯壬午秋付装潢渊儿于松身识其款曰松年蝇头小楷杂鳞纹墨渍间不复可辨有如当时称之为暗门刘者今一旦豁然恍覩其人可胜抚掌称快　檇李汪砢玉乐卿甫题于韵石斋
　　夏珪长江万里图【长二丈四尺绢墨如新】
　　云山苍苍江漠漠绍兴年间夏珪作珍重须知应制难卷尾书臣敬堪度却忆当时和议成偏安即视如升平惟闻缉熈较画史两河沦弃无人争斯图似写南朝土还有楼台在烟雨钓叟棋翁不可呼渔舟野店谁能数但觉层层境不同林泉到处生清风意逺笔精工莫比只许马逺齐称雄中原殷富百不写良工岂是无心者恐将比物触君怀恰宜剰水残山也画终思效一得愚更把飞鸿添在图愿君且向飞鸿问五国城头有信无水村居士完书【冢宰陆全卿】
　　又长江万里图【长六丈四尺在绢上较前卷更异】
　　此卷长江万里图为今大防张夏山先生所藏予尝于京口见米元章澄心堂纸一卷笔势竒怪有意外象家居时呉人持至一卷夏珪墨气古劲可爱此卷则规模郭熈而平逺清润有不尽之趣宋室倚长江为汤池故当时画手多喜为之卒不能守而铁骑飞渡矣乃相与为之浩叹夏山字用载家金华山下景物絶胜而宦囊半贮此物将所谓行住坐卧不离这个耶复相与为之大笑是嵗嘉靖甲午八月吉观于江西布政司之紫薇楼下遂书　云间陆深
　　予尝见李伯时长江图于陈太仆子有家笔法精絶及观此卷乃宣和御府所收小玺具在定为北宋以前名手非马夏辈所能比肩后有吾乡陆文裕题跋书法秀整足与画为二絶殊可寳也　己未秋后五日董其昌后有宋解元跋误以夏山为姓夏者故去之
　　夏禹玉烟江叠嶂图
　　大江来自岷山逺万里东流几深浅洪涛巨浪日舂撞一西随万山转万山峩峩翠黛浮大孤小孤当中流高城逺出武昌树衰草防连鹦鹉洲茒屋人家住深岛鸡犬不闻人迹少防行归雁日边来一幅征防天际小湘南雨歇秋风清落木黯惨哀猿声荆门月出夜潮长九疑山碧秋云横我生自是优游者足迹何曽半天下长江万里欲神游却喜今朝见图画图画再展未能休似有模糊寒具浮只恐通仙忽飞去惊絶当年痴虎头康里百花
　　宋宁宗朝画院待诏夏珪山水师李唐用墨如傅粉今观长江万里图往往泼墨纵笔浓淡醖酿出于自然真竒笔也夫大江发源于岷山而珪画泉流回互跳珠喷雪可骇可愕至于滥觞之后直下一泻舟楫纵横旅店隠见渡口渔舠林边鸦烟峦云树戍楼城郭无不极其精妙所谓李唐以下无出其右者非耶唐宋以来君臣俱游心艺文皆有画院以延揽名士良工宋之马夏南渡称首若禹玉者其可多得哉长幅如此卷又可多得哉览阅既毕为题其后至于弧矢四方曽歴风波江涛之险者又余素所习见不觉其身之飘然于三峡间云尔　翰林承防王汝玉
　　夏待诏钱塘观潮图
　　此幅画钱塘江观潮乍见之即定为阎次平及谛视始得细欵于树梢则夏珪也又复展之于石角中亦注夏珪名意禹玉自爱不欲以姓名借客者与然次平之去夏珪乃不盈咫尺矣　丁酉秋九月廿一日龙游舟中书宰
