<!-- { "loadSidebar": true } -->
　　将之苕溪戏作呈诸友襄阳米漫仕黻　松竹留因夏溪山去为秋久白雪咏更度采菱讴缕玉鲈堆案团金菊满州水宫无限酒载与谢公游　半嵗依修竹三时看好花懒倾恵泉酒防尽壑源茶主席多同好羣峯伴不哗朝来还蠧简便起故巢嗟【余居半嵗诸公载酒不辍而余以每约置膳清话而已后借书刘李周三姓】　好懒难辞友知穷岂念通贫非理生拙病觉养心功小圃能留客青不厌鸿秋帆归贺老载酒过江东　仕倦成流落游频惯转蓬热来随意住凉至逐縁东人境亲疎集他乡彼此同暖衣兼饱食恒觉愧梁鸿　旅食縁交驻浮家为兴来句留荆水话襟向卞峯开入剡如寻戴游梁意赋枚渔歌堪话处幸有鲁公陪　宻友从春拆红微过夏荣团枝殊自得顾我若含情漫有兰随色宁无石对声却怜皎皎月依旧满船行　元祐戊辰八月八日作【后有米友仁鉴定真迹】
　　米襄阳诗卷
　　七年乌帽抗黄尘昼锦归来世又新若过武夷山下看人间不大敝精神　蝇头何慕久京华静洗黄尘眼界花万寳精神在风月好诗追取不须赊　数恶诗呈上陈建州觉民　陈诗首唱云汩汩尘埃阅嵗华青山相见认空花清淮风月元无价凭仗诗翁为我賖又一萹云长淮千古自流东六月城头日日风天际玉潢无出处夜山围在月明中絶唱也为之刻而不复和
　　米南宫草书画山水歌并絶句【真迹在楮上】
　　十日画一水五日画一石能事不受相促逼王宰始肯留真迹壮哉昆仑方壶图挂君髙堂之素壁巴陵洞庭日本东赤岸水与银河通中有云气随飞龙舟人渔子入浦溆山木尽亚洪涛风尤工逺势古莫比咫尺应须论万里焉得并州快剪刀剪取吴淞半江水
　　谢安舟楫风还起梁苑池台雪欲飞杳杳东山携汉妓泠泠修竹待王归　前有金章宗秘府瓢印　御府寳绘朱文印　御书之寳朱文方印　钤缝有御府瓢印人合同朱文小长印　后有御书瓢印　御府之印朱文方印　羣玉中秘朱文钟鼎篆方印　南昌袁氏家藏珍玩子孙永保朱文方印　赵氏子昂朱文　太子少师姚广孝图书朱文方印
　　米海岳风度髙朗神情舒畅故下笔便与人不同或言其书自沈传师来晩学李北海尝观名言书史则其于古人书未尝不学然每以不及古人为言或曰真者在前气焰烁人或曰若见真迹惭惶杀人惟其不自满假所以书入能品今观此卷出入顔平原无一笔北海则此老胸中磈磊未易窥测也卷中书画山水歌后絶句一首寄汉中王皆子美诗想随所记忆而书者内有御府瓢印及羣玉中秘等印曾入金章宗赏鉴后有赵魏公印曾入松雪斋在本朝则袁忠彻家物也今归谿阳史君史君好古博雅诚得所矣其永寳之　嘉靖甲午十月十日长洲文彭敬跋米元章岘山诗迹
　　皎皎中天月团团径千里震泽乃一水所占已过二娑罗即岘山谬云形大地地惟东吴偏山水古佳丽中有皎皎人琼衣玉为饵位维列仙长学与千年对幽操久独处迢迢愿招类金带秋威歘逐云樯至朝隮舆驭颷暮返光浮袂云盲有风驱蟾餮有刀利亭亭太隂宫无乃瞻星气兴深夷险一理洞轩裳伪纷纷夸俗劳坦坦忘懐易浩浩将我行蠢蠢须公起【缺文】　右和林公岘山之作　鹿门居士米芾
　　后有文夀承跋与前题山水歌等语同故去之老米小词真迹
　　风炉煮茶霜刀剖暗香透窻纱是池中藕花髙梳髻鸦浓妆脸霞玉尖弹动瑟琶问香醪饮麽　米黻南宫自谓其书为刷书当自言其运笔之迅劲耳而人多以偏欹槎牙间求之如垩帚之扫壁老颠有知宁无抚几絶叫耶此幅研笔如铁而秀媚之气奕奕行间风华类得大令之神是南宫得意时笔也公诗有云棐几延毛子明牕管墨卿功名皆一戏未觉负生平观此书如亲见其寂寥所慕矣　寳林顾起元薛道祖云顶山诗真迹
　　山压众峯首寺占紫云顶西游金泉来登山缓归轸昨暮下三学出谷已延颈山右髙剑外回首陋前岭跻攀困难到頼此昼亦永巍巍石城出步步向松径青霄屋万檀下俯二川境玉垒连金雁西轩列阡畛青城与岷峨天际暮云隠少城白烟里水墨澹微影江流一练带不复辩渔艇东惭梓泽隘右喜锦川逈磐陀石不转枯枿弄芒颖四更月未出蕙帐天风客行弊帑垢到此凡虑屏暂时方外游聊惬素心静明朝武江路拘窘逐炎景　建中靖国元年七月廿四日翠微居士题上清连年寳享清适絶尘物外皆自制亭名也录示诗句未见佳处想难逃老鉴也旧藁不存尚可记忆　雨不湿行径云犹依故山看云醒醉眼乗月棹回澜水上三更月烟中一叶舟寒临重阁影带乱山流暮烟春树暗落日渭川明平林暗日疎野草经寒短霜干叶飘零日出水清浅官冷系怀非吏事地偏相访定闲人一马春风过微雨竹间归路净无尘鸥鹭惊飞起秋风菱荇花一径入中渚坐来惟鸟啼水云生四面常恐世人迷緑迳无行路苍苔露未晞曾梦春塘题碧草偶来露夕看红蕖无人云闭户深夜月为灯晓露凝荒径斜阳满画桥不眠听竹雨髙卧枕风湍桥横云壑连朝渡雨暗镫窗半夜棋微波拂凉吹澹烟生逺树天寒湘水秋雨暗苍梧暮乗月多忘归往返带霜露自然鸥鸟亲日与渔樵遇去意已轻千里陌深杯难醉九回肠防陵叶落秋风里忍对霜天数鴈行　已上虽记然全章皆忘之矣语固未佳要之恐平生经心一事老友必怜其散落便风早以为寄也　绍彭再拜　更有第三篇亦不见来信不言及必不在彼不知失去何处如何如何左绵山中多青松风俗贱之止供樵防之用郡斋刹不见一本余过而太息輙讽通守晋伯移植佳处使人知为可贵东川距绵百里余入境遂不复有晋伯因以为惠沿流而来至此皆活作诗述谢并代简师道史君绍彭上　越王楼下种成行濯濯分来一苇杭偃盖可须千载榦封条已傲九秋霜含风便有笙竽韵雨偏垂玉露光免作防烟茅屋底华轩自在拂云长
　　通泉字法出官奴日日临池恨不如双鲤可无轻素练数行惟作硬黄书乡闗何处三秦路马足经年万里余多谢玉华宫畔客新诗未觉故情疎　和巨济韵　临池通泉为如字韵牵作实事也不笑不笑
　　右宋薛绍彭书五纸薛氏三凤名河东绍彭其后人也字道祖号翠微居士居长安符祐间以书名并米芾今书史防要所载是也水村陆公得此卷时爱重间出示余为识数语于后　长沙李东阳
　　薛尚功钟鼎欵识册
　　嘉熙三年冬十有一月望后十一日外孙朝请郎知临江军事杨伯萼拜观于卄四叔外翁书室
　　后二十年弁阳周密得之外舅泳斋书房
　　集金石录者多矣尚功所编尤为精诣况其墨迹乎予旧于山隂钱徳平家屡阅之诚竒书也　至正元年十二月甲子鉴书博士柯九思书于吴氏逊学薛绍彭临兰亭叙
　　右薛绍彭临兰亭叙一卷按兰亭叙石本佳者已难得临本尤难得苏易简所藏临本有三题曰有若象夫子尚兴阙里门虎贲类蔡邕犹旁文举尊昭陵自一闭真迹不复存余今获此本亦可比璵璠其一本有王尧臣跋易简子耆与米南宫友善元章以王维雪景画六幅李主翎毛一幅徐熙棃花大折枝易得之元章赞曰熠熠客星岂晋所得养气泉石留腴翰墨戏着僊谈书存焉式郁郁昭陵玉盌已出戎温己无谁宝真物水月非虚移模夺质银鏁金鐍璚机锦綍猗欤元章守之勿失其二舜钦云昔之善临兰亭者有冯承素汤普彻韩道政赵模诸葛正世罕得见故此三本亦皆莫详何人所临也至元二年嵗在丙子予至都城与友人丰城揭君子舟寓舍同巷得见其所藏绍彭临本上有文之印又有古杭朱巽印月船小印若宋末在钱塘惟巽与贾似道家所蓄古书画甚富且精好绍彭父尝窃易取定本兰亭石宣和间朝廷遣使索之绍彭乃并日夜模搨每搨叠三枚纸重搨之民间所贵惟此而已后此石龛寘睿思殿东壁建炎初宗泽遣人防送至维金人下维裹以去金主怒弃之江中近世吴君璋副枢家及龙兴民家所得石号为佳者然视定武本逺矣则后之学书者欲见右军笔意不其难哉此山谷先生所以有欲换凡骨无金丹之叹也呜呼绍彭所搨本今亦无之况其所临乎宋之名书者有蔡君谟米南宫苏长公黄太史吴练塘最着然超越唐人独得二王笔意者莫绍彭若也今绍彭书亦絶少则见其所临尤盆盎之垒池也赵承防尝曰时流易趋古意难复揭君之爱重此帖也宜也绍彭字道祖近见其晩憩监听所赋诗清丽沈着有魏晋人风所居有清閟阁详着楼氏攻媿集云九月甲子在兴鲁坊聋子巷冩　临川危素记
　　唐人模搨钩临最精今晋帖存者多唐本也宋人遽不能精相去逺甚惟薛米两家独擅其能宋南渡后言墨帖多米氏手笔而薛书尤雅正禊序帖临搨最多出其手必佳物然世亦鲜也　雍虞集伯生书
　　赵子固题照禅师道塲诗【行书墨迹】
　　重到招提十七年吟题墨色又成嫣蟠虬老桂枝垂舞像刻前碑石载镌留赋纵然常满壁机竟莫悟枯禅道塲法子藂居盛奚复芦花施钓船　子固戊申载题道塲已题壁素更留照师以传永逺
　　秋泊禅扉夜清吟入兴频风生水鳞甲云放月精神禅有机禅秘诗无句法新旧题寻不见吹遍壁间尘　此系壬辰嵗子固漫题也照师不以为谬戊申重来请书与重题共存每不自知丑耳　孟坚再拜
　　宋贤劄子十七帖
　　绶顿首度支学士近奉宴言深慰劳吝忽承手札曲示勤私贶及吴中碑本及藤帽茶一奁伤复颇多不敢辞拒但増腼视之至谨因来介輙奉片幅为谢绶顿首四日名上【冇宋绶公垂朱文卬】
　　清臣啓近遣一干随府伉持书并录览二书同诣铃下计已呈露数日前追胥自彼还辱手教嵗不我与忽焉隆夏言念出处光景载环夷险均之政如宿昔天休踏道深笃报上忠纯乐职裕人无有内外顾为简书所防不得车骑相过此可恨耳生拙守退伏盍族尸飡闲斋昼眠后池晩饮惟性所适颇无羁牵长杜栎之扶疎同海鸥之放逸故人不为念也　清臣顿首五月十八日承示谕张恢者向以明公昆玉世契之厚待之以礼不谓全不循理切恐仰玷盛徳然亦欲小警大戒可以完其出处谅惟深密公文如命颁下县镇矣　衡竦息希啓前日辱屈临感刻感刻归圣兄弟并入开寳睿遂当独牒奈何天清一室速治之开寳舍亦望令人谕主僧且那与小子书并一二亲情同处也恐见令侄般出便据之也兼举子纷然不可不先虑之也阻于面奉先此布一二希顿首完夫府判朝奉学士兄　十四日之竒啓知遂往法济不胜依依长安酥二个葱雀鲊二罐水棃凤栖棃各十枚小乐少许聊荐宾盘幸冀容纳以鞫大狱不果拜违怆怆之懐不能胜述乍逺乞保重不备弟之竒再拜九兄知府郎中
　　逵启辱七月五日赐教承已西上今想对还当有休嘉也秋暑未熄伏惟动止佳福逵山间粗如儿女来归已余月老来如梦寐间尔未縁欵晤千万为国加爱为国加爱不宣逵上颍叔知置大夫阁下　八月六日焘再拜昨夕幸得侍坐早来廷中瞻望顔色不欵奉告伏审晩刻尊候万裕改月自当至左右适自玉局审家亲宾纷然逮今永定旦夕専得面拜使还不备焘再拜五伯父大人伯母县君座前
　　煜啓久疎修问秀州道中贤子见过传雅诲极荷意爱之厚且承燕间多适气宇泰然至慰至慰此欲诣邑图一笑之乐属至行迫窘悰頼不释不克如愿但向风怏怏无已剧寒惟以时自全保固寿福瞻祷瞻祷煜再拜致政太保太初兄执侍　二日
