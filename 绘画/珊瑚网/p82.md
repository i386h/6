<!-- { "loadSidebar": true } -->
　　善声而不知转未可谓善歌也善绘而不善染未可谓善画也是作桃红覆涧水羣雏喙宿其间笋芽迸出树根游蜂扑花不定神彩焕发气韵生动最得傅染之妙固赵昌流辈欤昌之毎当晨露绕栏谛玩掌中调色工素自号冩生騐之以手扪摸不为采色所隠若兰亭所蓄又非濠梁崔艺学莫工此也总之如善歌者得其转法矣谓昌之可谓子西亦可矣　砢玉题
　　纺车圗【卷首周天球大书故宋王居正笔】
　　王居正拙之子也俗以其小字呼为憨哥学丹青有父风师周昉士女略得其妙尝于苑圃寺观众游之处必据高隟以观士女格态凡欲命笔则澄秘思虑故于形似为得
　　右圣朝名画评按王拙河东人也大中祥符间父子以画驰名海内延祐四年七月予客燕都有持此圗相示者因以五十金购之乃贾师相故物也圗虽尺许而气韵雄壮格意高古精采飞动真可谓神品者矣是嵗中秋日松雪道人赵孟頫识
　　春风杨栁色丽日何清明田家作苦余轧轧缲车鸣母子勤纺绩不羡罗绮荣童稚嬉自乐小厖恬不惊缅思前盛日万物遂所生王郎称好画奕世垂佳名讵意刼火余留此天机精千金匪重价至寳那可轻暇时一披阅邈焉起遥情　后二年四月三日重题子昂
　　高克明雪意卷【前有高克明三字后有□州牟氏书斋清玩八字乃宋人书】
　　画谱称高克明得李成笔意苍古清润为北宋丹青名家思陵尝有诗评云克明已往道宁逝郭熙遂得新成名则其品第皆出熙上也而其真迹世不多见此雪意卷廷美佥宪得之于道逊太仆圗不盈丈而三逺偹焉诚不意得者余题之为刘氏山房所藏第一云题竟廷美复强余诗余适游雪湖得一律犹能记之因书以塞白湖山胜趣自难穷雪后登临兴倍浓大地尽成银色界一尘不到水晶宫舟移月洞云庭外人在氷壶玉鉴中我欲题诗谁属和惜无鲁望与逋翁　成化己丑春仲天全翁有贞书于虞山上湖舟中
　　赤脚真人龙鳯姿俯视艺苑时游嬉良工待诏金门里高生前身应画师含毫吮墨立良久自言臣是唐王维平生胸中无一物独有山水能容之郭熙成名乃新进范寛得意才并驰丹青竞巧称院体后来不比宣和时宻竹千冈松万壑苍翠峰峦白湖泺防傍桂楫何处移磵曲堂是谁行人暮归天漠漠遥望前村愁雪落船头一老自闲暇诗意分明入寥廓刘侯朝回过燕市亦复爱画入骨髓偶从太仆得此圗每一开之心輙喜天全仙翁惜题字评品数行非佞史翁今已逝侯亦亡两洞庭荒渺湖水石田多才从后起况有佳儿好文事只今寄物欣有托赋诗独媿前人耳宋社乆已屋宋画如有神刘侯地下勿长笑楚弓得失皆吾人延陵吴寛
　　郭熙春山对酌圗
　　何处春山耸翠寒洒然林下见衣冠高情此日难为别且尽壶觞物外欢　云隠信笔题
　　二老相忘共一家笑谈酬酢总堪夸独怜云白山深处极目枝头不见花　北山钱复
　　云白山青风日柔有人同在此林邱一樽细酌东风里解折山花当酒筹　谷西
　　郭河阳夏山行旅
　　画行旅者四时俱供笔端此其炎景山程耶雄伟清润妙絶如许余每悬斋壁森然若在长林丰草中与防蹇停骖者相周旋焉熙尝言画山水数百里间必有精神聚处乃足画散地不足画也诚然哉　玉水子
　　文与可晩霭横看卷
　　壬戌之秋程季白飞霞舫成招李君实及珂雪与余集舫中看新得汉玉圗书约三百方因示文同画卷曰晩霭横看君实题其后用东坡思无邪斋章钤记余共珂雪各印诸玉作谱娄东朱锦春拨阮夺落叶响吾辈无暇聴也归而思此圗树瘦于竹艇小于叶遥山逺水层出林端暮烟凝霭掩暎亭阁画中人应尔横看无尽意跃跃焉东坡尝称与可下笔兼众妙而不言其善山水乃山谷于吴君恵处见文湖州晩霭横卷兼有王摩诘闗仝笔力世仅以洋州竹一称之何足以尽石室又与可至天彭馆徐氏园杯酒谈笑中肆笔成焦夫子像于亭壁曲尽寒酸态度焦葢博学导后进貌陋且怪性率不自饰者元丰壬戌郡守聂子固徙其壁于郡圃凝翠亭今有石刻在是与可又善人物也故坡公谓与可诗文不能尽溢而为书变而为画画皆诗之余乎讵意此卷至崇祯初归留都一大老后共徽庙竹禽卷殉葬斯刼一遭真珠沉沧海矣可胜憾憾　秀水汪砢玉记【后闻不果殉今在弹埽庵处】
　　文湖州竹枝卷
　　若人今已无此竹宁复有那将春蚓笔画作风中栁君看断崕上瘦节蛟蛇走何时此霜竿复入江湖手　东坡居士题
　　延祐乙未秋九月十有八日蓟邱李衎观于毗陵赵东臯之书隠谨题
　　翰墨真儒者事画【缺一字】如山未知判取诗书万卷来看风霜一枝
　　此老墨君三昧云山发兴清竒我在蓬莱书府曾看晩霭横披
　　余曩客京师获观文湖州晚霭横披图山谷题识其上真絶品也文湖州平日丹青之妙不止墨竹故因及之邓文原
　　石室先生墨竹之妙与雪堂先生之书同具钟王妙趣此卷为郭君天锡所藏文画苏书纸蠧而墨色如新题识俱有征得一展玩何其幸防防稽王艮江夏费雄天台柯九思京兆杜本同观【本书古】
　　临行话与崔公度到了神交蘓子瞻却是主林神不管黯随凉月堕虚檐　高邮龚为郭天锡题
　　当今好事家多藏文竹观者每以东坡题识定真伪此卷字画两优为真无疑　汾石岩民瞻
　　至治元年冬十二月七日与仁卿来访天锡得观石室先生墨君真迹蓟丘李士行书
　　仆平生笃好文笔所至必求披玩所见不啻数百卷真者仅十余耳其真伪可望而知之文苏同时徳业相望墨竹之法亲授彭城故湖州之作多雪堂所题若必东坡题识而定真伪则胶柱鼔瑟之论也此卷文画苏题遂成全美余旧尝见之每往来胸中未忘今复于益清亭中披阅令人不忍释手故为之识同观者倪元镇至正二年七月十九日丹丘柯九思书
　　至正六年十二月廿日观于益清亭赵雍
　　清贫太守石室翁渭川千畮藏胸中理间砥笔槃薄嬴兎走鹘落无留踪雨稍晴叶各殊态挥洒位置分纎秾钟峰隠居拨镫法气韵生动将无同墨君一来自东袜材当萃彭城公平生知己最亲厚走笔调笑言舂容陈州官舍示长舌翛然化去当元丰乌乎一老不复作空瞻遗墨翔鸾龙汝阳袁华
　　与可题竹欵有锦江道人文同为雪岸先生作苏子瞻竹枝自题
　　云阳友旧最善墨竹与仆别防嵗月矣余在钱塘邀于长青阁小饮作此竹枝奉赠不知云阳以为何如也轻翻雪浪暖低挹露珠圆万籁夜俱寂清风盈耳边郁文泽题
　　曾游赤壁诵遗文又向禅房见此君一湘娥庙前意淋漓秋水与秋云　癸未秋七月日过以中上人方丈示坡仙竹枝赋此吴郡张雨
　　老干翛然舞新枝丹鳯栖后凋并松栢不受雪霜欺周贡题
　　君不见昔日眉山草木枯儒宗疎秀生三苏坡翁文艺更潇洒兴来画竹世所殊一枝一叶有生意虚檐乌雀惊相呼鳯睛落落疑戛玉雨润将将欲流酥相去于今二百载宛然遗墨悬座隅况乃忠恵旧藏物珍寳真与天壤俱　袁桷题
　　东坡自题画松
　　人间斤斧日创夷果见龙蛇百尺姿不是溪山曾独往何人解作挂猿枝野水参差落涨痕疎林欹倒出霜根浩歌一棹归何处家在江南黄叶村
　　李龙眠孝经圗【纸本】
　　鳯阁舍人杨公雅言孝经闗键六艺根本百行在世训所重谓龙眠山人李公麟曰能圗其事以示人为有补元丰八年六月因摭其一二随章而圗之
　　龙眠居士圗孝经虽曰随章摭其一二然自天子以至于庶人威仪动作之节与夫郊庙之规模闾里之风俗器物之制度畜产之性情亦畧备矣东坡谓其神与万物交其智与百工通者览之可想虽然龙眠画賛者多矣至于书史称妙絶而见者不多今覩其
　　笔势若清庙既陈而君子佩玉趋跄于其间清和简肃犹有晋宋闲人气韵当时以书名者未必能如此也吾得此卷不徒爱其画而尤爱其书特珍藏之毎纸压缝有双龙印末有绍兴字乔氏私印葢曾入南宋御府而又为乔仲山所藏云水村居氏陆完　有王芝子庆　王芝私印龙眠孝经图尝载云烟过眼録藏西人王芝子庆所余后草窻周先生三百余年往往获覩其品题是物何多幸也　子京
　　李伯时画呉中三贤像【有郓王书所咏】
　　已将勲业等浮鸥鸟尽弓藏见逺谋越国江山留不住五湖风月一扁舟　范蠡
　　西风淅淅动髙梧目送浮云悟卷舒自是归心感秋色不应髙兴为鲈鱼　张翰
　　菊萧条绕屋春不教鹅鸭恼比邻满身花影犹沈醉真是江湖一散人　陆防
　　览梦得所藏吴中三贤因各书絶句　郓王【押　朱文郓王之印王即徽庙也】
　　李龙眠作汉高等六图
　　眉公跋云李龙眠患右手米元章始学画当时已推重如此是不然也龙眠细入元章写意各不相袭　余昔有此卷为东仓杨汝迈所惠先君即以赠华亭薛氏后转入王越石手天启三年冬十一月二十三日同李九疑太翁观于春波舟次　龙惕子汪砢玉
　　李龙眠华严变相图
　　龙眠居士画华严变相岂独笔力超逸然此公性理皆通诚可叹服也　庠谨书
　　龙眠居士宿慧通亲覩华严法界观手画毘卢妙相好灵知所现非幻作诸神勇识以次来衣冠缨络严饰具乃至诸天诸大天福德贵神八部等威慈并承佛恩力各随因地见形势我思法云顶中寳紫金灮聚超众地一毛孔中一切见半月满月诸寳王香云鬘云宫殿云重重单复牙含揾悲愍众生故在世今我愚得瞻仰愿如童真法王子弹指开门入寳阁普礼普赞尽未来与佛长住金刚定　邵庵道人虞集生赞前一题乃后湖居士丹阳苏养真书惜此图为旧人摹本其铺叙诸天八部龙神之妙不知真迹流落何许得一瞻礼此生之幸也　墨林
　　李公麟毘耶问疾图
　　维摩大士身不有云何文殊来问疾惟其维摩身不有故能一念示于有惟其维摩未尝病故感文殊来问疾不二法门共谈演不在语黙与非黙三万二千师子床恒河沙数香积国众生重说不二门画出空门贝多叶若作画与非画见则有黙与非黙异当知未曾开展时维摩文殊尝说法风花云叶水重重琚公道人如此说至大二年三月廿日枯木岩比丘行魁拜赞
　　文殊如是设问太煞老婆心维摩如是酬荅面皮厚多少检将来总未勦絶居士元非病文殊谩诘徴无人知此意特地觅图形　至顺壬申吴城此山若舟一生只解弹人短自病元来不防医非是曼殊来勘破从前败阙少人知　慧云沙门善庆
　　靓妆士女何足观此卷宜尊为画圣　老学庵居沙门天泉濡首舌头尖似鑚净名心地曲如钩二千三百年前事今日无言倚石楼　洪武十二年知足山翁清楚真病何忧不易活原来假病极难医是真是假无人识惟有文殊一个知　径山心泰拜书
　　李龙眠作毘邪问病图前代诸硕师多着语于左中天民应上人得而藏焉　洪武甲子防稽溥洽在吴门雨花堂写李伯时维摩说不二法图余曾见之顷氏二十余年矣今日重展于苏门舟次一弹指顷去来今谓是也　丙辰夏日董其昌观
　　龙眠临王摩诘辋川图【绢素上髙宗书在前】
　　李龙眠所临王摩诘辋川图画法气韵咄咄逼真卷首有思陵所题诚可寳也但所藏不谨想失去元祐间诸公防语深为惜哉　至大三年正月既望赵孟頫敬题甲寅重九日得此卷于汤玉林云龙惕子记
　　龙眠山庄图颍濵先生题
　　此心初无住每与物皆禅如何一丸墨舒卷作山川【右墨禅堂】
