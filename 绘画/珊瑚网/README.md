<!-- { "loadSidebar": true } -->
　　钦定四库全书　　　　　子部八
　　瑚网　　　　　　　　艺术类一【书画之属】提要
　　【臣】等谨案瑚网四十八卷明汪砢玉撰砢玉有古今鹾畧已着録是书成于崇祯癸未凡法书题跋二十四卷名画题跋二十四卷朱彞尊静志居诗话称砢玉留心着所辑瑚网一编与张丑清河书画舫真迹日録并驾葢丑自其髙祖维庆曾祖子和祖约之父茂实四世鉴藏砢玉亦以其父爱荆与嘉兴项元汴交好筑凝霞阁以贮书画收藏之富甲于一时其有所凴借约畧相等故皆能搜罗荟萃勒为巨编然丑之二书前后编次嵗月皆未明晰砢玉是书则前列题跋后附论説较丑书纲领节目秩然有条惟其所载法书颇有目睹耳闻据以着録不尽其所自藏乃一例登载皆不注明未免稍无区别中间原迹全文或载或否亦絶无义例又如谓唐刻定武兰亭有二石焦山瘗鹤铭有三石则真不别以李邕书云麾将军李秀碑误为李思训碑以宋人所刻临江帖误为唐搨则考据亦未尽精审其所载名画则宋元诸家铭心絶品收録极详贉素之富诚为罕有后来卞永誉式古堂书画考厉鹗南宋院画録实皆借是书以成较在书跋之上至于书跋之后附以书防书品之类画跋之后附以画继画评之类皆杂録旧文挂一漏万枝指骈拇两集相同以原本所有姑仍録之云尔乾隆四十六年十二月恭校上
　　总纂官【臣】纪昀【臣】陆锡熊【臣】孙士毅总　校　官　【臣】　陆　费　墀

　　钦定四库全书
　　瑚网卷一
　　明　汪砢玉　撰
　　法书题跋
　　魏太传钟繇戎辂宣示帖真迹【有宣和政和双龙小玺米董诸印】
　　臣繇言戎路兼行履险冐寒臣以无任不获扈从企仰悬情无有宁舍即日长史逯【音録】充宣示令命云云建安廿四年閠月九日南蕃东武亭侯臣繇上
　　御府所蔵魏钟繇宣示帖淳祐十一年嵗在辛亥至朔同日装池松题记　俞松印章
　　尚书宣示已入阁帖荐季直表亦镌华氏真赏斋矣此则宣示戎辂真迹为吾禾项氏所蔵是宣示有二种也遂昌郑元佑以戎路作戎辂世遂名戎辂帖耳余考广川书跋以昔人辨钟元常书谓字细画短而逸少学此书最胜处得于势巧形密然则察真伪者当求之此其失于劲密者可遥知其伪也贺表画防体枝锋露筋絶不复结字此决非元常之为也永叔尝辨此谓建安二十四年九月关侯未亡不应先作此表论辨如此然郑遂昌以成侯戎辂表楷法传世为不可及又以季直表其法度与戎辂无少异今三帖具存鉴别自在惟是墨本为闰月九日非九月也或误以九日作九月抑闰在冬防时耶有识者宜详辨之　嘉禾龙惕子汪砢玉鉴于城南之莲登草堂晋右将军王羲之敬和帖
　　想清和士人佳也此平安安石过停数日日无为乐益増想想孔长史安善足下令知问累有书也足下入年衰得俱还不思迟以日为嵗
　　元素将还翰苑子瞻欲赴髙密与寳臣来同游法防至言师舍同观熙宁七年九月十七日题
　　元祐四年七月廿五日复至法防言公化去已七年矣见其小师微惘然如梦耳　子瞻书
　　熙宁八年八月朔过雪峯谒言师观此帖莆阳蔡元度陇西李无悔寺僧潜圣
　　微上人自西庵携过山林因得一观　襄阳米黻甲子三月十九日
　　泥金籖题宋御府秘藏有宣和政和印
　　王右军思想帖真迹
　　羲之顿首不复见君甚有思想得告慰之故吾乏气兼以防下忧深不佳尅面王羲之顿首
　　大徳二年二月廿三日霍肃清臣周宻公谨郭天锡佑之张伯淳师道亷希贡端甫马昫徳昌乔篑成仲山杨肯堂子构李衎仲賔王芝子庆赵孟頫子昂邓文原善之集鲜于伯机池上佑之出右军思想帖真迹有龙跳天门虎卧凤阙之势观者无不咨嗟叹赏神物之难遇也　孟頫书【小楷】
　　右军真迹世所罕见此思想帖与余旧蔵平安帖行笔墨色畧同皆竒迹也平安帖有米海岳签题此帖无签题而有赵魏公跋秉同观者自霍清臣而下凡十有三人皆鉴赏名家咸咨嗟叹赏神物之难遇如此余何幸得附名其后哉　嘉靖丁巳冬十一月十又三日长洲文徴明题时年八十有八
　　王右军此事帖【明昌御鉴　山谷道人黄长睿印】
　　比有此事以与卿共事毎思不以法和欲不可长右军潇洒更清真落笔奔腾思入神裹鲊若能长住世子鸾未必可惊人苍藤古木千年意野草闲花几日春书法不传今已久楮君毛頴向谁陈　掲徯斯拜题
　　黄伯思辨帖文精别毛髪理析毫厘华光禄尚古尝刋其所着行于时今收王帖片掌必有见于中耳昔人相马妙尽神凝骊黄为别者未必良工也余何能为言　唐寅
　　王右军二谢帖
　　二谢书云即以七日大敛冥冥永毕不获亲临见痛恨深至也无复己巳武妹修载在道终始永絶道妇等一旦哀穷并不可居处言此悲切倍剧常情诸不能自任未遂面縁抚念何已不一一羲之顿首
　　熙宁九年十一月十四日赵抃阅越州清思堂之西至乐斋观
　　右军真迹近世渐少观二帖纸扎尚完殊可爱也案贞观日録洎淳化法帖皆不收此岂当时为好事者秘蔵不出耶　熙宁丙辰冬至日丹阳苏颂子容余杭郡西阁题
　　假守徐师回丁巳仲春十日览之　郡倅朱正民同观
　　熙宁九年七月六日书　防稽关景晖
　　存中熙宁九年五月廿五日三司北轩观
　　华阳王仲修观【丙辰仲夏旦日】
　　清河崔彦博唐公元丰乙丑五月望日观于西安县东斋
　　朝议大夫致仕何昌世元祐二年八月十七日观衢州衙之大防
　　武夷范镗观元祐二年八月十有七日三衢峯防笔
　　右军书法万世所宗昔人称欧虞之体谓如壮士美人者但能精于一偏尚且传之后代而况得其全者哉是知此字当使好事寳之也　元丰乙丑五月望日西安县斋丹阳崔希仲徳举题　东阳郑汝言无伐同观
　　贞观尤爱右军书访求殆尽其后并葬昭陵今所存法帖人谓皆哀疚之间故不复进上得传于后岂其然乎此书亦然又法帖之所遗也当用文锦玉轴重装以遗子孙寳之　海陵曹辅子方信安郡斋书曹使君借观出示通守郭庭诲与观者五人林师醇醇仲余廙肃之梁秉文宪古林季渊万宗叶常权之绍圣五年三月二十日
　　元符二年季秋九月郑子犹出此帖于荥阳尉舍以示余因得以观右军笔画之妙第有嘉叹而已　吴兴刘钦止绳祖书
　　乐安李炳崇宁元年十二月初九日荥阳泽思轩敬观
　　张子和髙适正梁济道李海叔毋仲山同观于陈留大观元年五月廿五日
　　此右军二谢帖结构踈缓纸弊墨渝了无晋人风度迨后人赝本宋诸公之题俱佳恐非原帖余尝见黄素上眠食帖用章草后赵文敏公题识亦用章草又月半帖惜缣素残裂不害为神品偶録此帖因并及之　墨林项元汴
　　王右军瞻近帖墨迹【在硬黄纸上】
　　右羲之瞻近帖行书之狎隣于草者也典午冲靓放旷之风乌衣诸王富贵居养之素蔼然见豪楮间宜其名百世也第宋淳化宣和搜罗晋帖靡遗此帖独不见有所表识岂非金源得宋故物易故以新而然欤明昌七印籖帖金书全仿宣和其篆籀朱法精粗不侔后世了若在目假令当时不相师法政未为失观辨章良公成甫家清玩见右军之真迹二帖当亚快雪　至正丁酉闰月己未庐陵欧阳识
　　余居秘府时阅歴晋诸名家帖而右军羣昆季居多荷华里鲊神俊天出评者至以龙跳天门虎卧鳯阙褒之信不诬矣此帖骨相益丰岂操觚时在来禽喜色之前耶不见赏于徽宗而见珍于完顔临风抚卷足为世道一嘅　前翰林孙
　　都昌宋天章尝示余献之鄱阳帖毎憾其绢素未古此帖与金华宋仲珩所收周益公家喜色帖纸墨相类笔法精妙真可无疑良金美玉可得而此卷不可得寳之寳之　丙寅夏日孟夏鄱阳刘昺
　　晋右将军王羲之毎思帖
　　右军潇洒更清真落笔奔腾思入神裹鲊若能长住世子鸾未必可惊人苍藤古木千年意野草闲花几日春书法不传今已久楮君毛頴向谁陈　掲徯斯拜题【重】黄伯思辨帖文精别毛髪理析毫厘华光禄尚古尝刋其所着行于时今收王帖片掌必有见于中耳昔人相马妙尽神凝骊黄为别者未必良工也余何能为言唐寅【重】
　　南濠都穆观于松陵史氏淡心斋
　　墨林主人项元汴用价五十金得于无锡安氏时隆庆三年八月朔日　饫字号【前敬和帖子京定价三百金】
　　二王行穰中秋两帖
　　万厯戊午于吴江周敏仲舟中获观右军行穰帖止存二行约二十余字在黄麻纸上书法精彩异常惜无前贤跋后项子京自叙数行董宰题云此帖所至处常有青云覆其上但肉眼自不见耳又大令十二月帖截中秋三行纸色与行穰相似书法遒宻亦无跋语宰题数行后书君家子敬十六字气压邺侯三万籖　绣里汪砢玉识于潄六斋
　　王大令送梨帖真迹
　　子敬后几百年而为柳诚悬诚悬又几百年而为文与可前者纸渝故当墨敝后者笔近乃宜色鲜然而墨色浓淡文不及柳柳不及王前后几如倒置乃知古今人不相及非独用笔用墨亦然仲将之墨一防如漆吾不得而见也幸有子敬片楮在持是以观凡称右军墨迹墨沈昏淡者皆赝品也　王世懋
　　晋桓大司马旱燥帖【楮上】
　　臣温言今东道地梁间又旱燥殊艰难人力可速而于公松为美谓不在便台臣温言
　　右旱燥帖晋臣温手迹字法淳古无俗韵亦一代佳札臣之事君以忠而已非贵于虚拘苛礼也古者奏事乃用亲札而不以繁文尽恭盖君臣之义同父子各无所疑通其情实之为美于温此帖可以见　绍兴戊午四月初四日臣米友仁恭题
　　谢康乐古诗帖
　　东明九芝盖北烛五云车飘飖入倒景出没上烟霞春泉下玉雷青鸟向金华汉帝防桃核齐侯问棘花【集作枣花】应逐上元酒【集作上元应送酒】同来访蔡家
　　北阙临丹水【丹集作】南宫生绛云【生集作坐】龙泥印玉简【作策】大火链真文【大集作天】上元风雨散中天歌吹分虚驾千寻上空香万里闻【右二首见信集步虚词】
　　谢灵运王子晋赞
　　淑质非不丽难以之百年储宫非不贵岂若上登天王子爱清旷区中实嚣諠既见浮丘公【既集作异】与尔共纷繙【集作缤翻】
　　檐下一老公【集作翁】四五少年赞
　　衡山采药人路迷粮亦絶忽过岩下坐正见相对说一老四五少仙隐不可别其书非世教其人既贤哲【既作必】伯英妙迹永絶之后隋唐能书者论草圣惟言永禅师张长史而已今观此卷始知元气在天壤间代不乏人但艺有専兼流传有显晦耳岂谢公以佳诗雅韵掩其书名耶况宣和宸翰内外佥题玉玺于轴干皆全谱中论评又极备推奬庆仰神物感惠难胜值而有之此生之幸防也不媿恶拙僭书卷末时至正庚午蕤賔节日前翰林国史院检阅官荥僧肇薫香敬题
　　右题中已极详备如此余又尝见宋嘉祐年不全拓墨本亦以为临川内史谢康乐所书妙入神品今幸获覩真迹殆不虚语笔势纵逸使人真有凌云之想书于五色笺上其笺大不盈尺上有五代以前印玺为庸人擦去可惜装背错序细寻绎之方能成章第前二篇见近世所刋六朝人诗庾信集味其词气颇不类谢公为可疑深媿浅陋不能考订以破数百年之惑而使妙迹不遇知音悲夫　墨林子项元汴梁摹乐毅论真迹
