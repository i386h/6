<!-- { "loadSidebar": true } -->
　　宣和主人花鸟鴈行黄易不以山水人物名世而此图遂超丹青蹊径直闯右丞堂奥下亦不让郭河中宋复古其同云逺水下上一色小艇戴白出没于淡烟平霭间若轻鸥数防水穷骤得积玉之岛古树槎蘖皆少室三花快哉观也度宸游之迹不能过黄河艮岳一舍许何所得此景岂秘阁万轴一展玩间即晓本来面目耶后有蔡楚公元长跋虽沓拖不成文而行笔极楚楚与余所藏题聴阮图同结搆一时君臣于翰墨中作俊事乃尔令人思艺祖韩王椎朴状　琅琊王世贞题据蔡楚公题有四图此当是最后景耳题之十又六年而帝以雪时避狄幸江南虽黄麾紫仗斐舋于璚浪瑶岛中而白羽旁午更有羡于一披蓑之渔翁而不可得又二年而北窜五国大雪没駞足缩身穹庐与飱氊子卿伍吾尝记其度黄河一小词有云孟婆孟婆你做个方便吹个船儿倒转于戏风景杀且尽矣视雪江归棹中王子猷何啻天壤不觉三叹　世贞又题
　　朱太保絶重此卷以古锦为标羊脂玉为籖两鱼胆青为轴宋刻丝龙衮为引首延吴人汤翰装潢太保亡后诸古物多散失余往宦京师客有持此来售者遂鬻装购得之未几江陵张相尽收朱氏物索此卷甚急客有为余危者余以尤物贾罪殊自愧米颠之癖顾业已有之持赠贵人士节所系有死不能遂持归不数载江陵相败法书名画闻多付祝融而此卷幸保全余所乃知物之成败故自有数也宋君相流玩技艺已尽余兄跋中乃太保江陵复抱桑沧之感而余亦几罹其衅乃为记颠末示儆惧令吾子孙毋复蹈而翁辙也　吴郡王世懋敬美甫识
　　宣和主人写生花鸟时出殿上捉刀虽着瘦金小玺真相错十不一真至于山水唯见此卷观其行笔布置所谓云峰石色迥出天机笔意纵横防乎造化者是右丞本色宋时安得其匹也余妄意当时天府收贮维画尚伙或徽庙借名而楚公曲笔君臣间自相倡和而翰墨塲一段簸弄未可知耳王元美兄弟藏为世宝虽权相迹之不得季白得之若遇溪上吴氏出右丞雪霁长卷相质便知余言不谬二卷足称雌雄双剑瑞生莫嗔妬否　戊午夏五董其昌题
　　画长五尺在绢上横卷瘦金题首雪江归棹图上用双龙小方玺半边字若今之挂号然卷后有宣和殿制四字作瘦金体上用御书瓢印下有御押天下一人字其王司冦二跋已刻弇州续稿中
　　又董跋吴瑞生所有王右丞江山雪霁卷后竟归程季白季白与余善故获覩其珍秘　玉水记
　　宋徽庙模卫协髙士图【瘦金书题签着色极沈着可爱】
　　晋卫协所作世人莫能及故模写其本然行笔用意不可得其万一数百年间未有继者伏防宣示圣作妙笔神智出于自然不见施为之迹协岂足尚哉　臣京谨题徽庙画卷真迹皆命蔡京跋于卷末余所见非一二若雪江归棹图其一也蔡书米海岳谓为得意笔未可赝作此卷真迹无疑　董其昌题
　　道君集古今名画一千五百件列为四门题曰宣和睿览喜写山水花鸟不谓娴于人物至此模画追法晋唐即此时五岳观诸博士宝箓宫授题应制者皆不能其纎毫彷佛如临卫协此卷是也　乙亥五月得观于顽仙庐眉道人陈继儒题
　　宋徽庙摹唐人明皇训子图
　　唐人所画训子明皇图喜其畵法工巧神采奕当时九熊过庭之意描冩殆尽机暇彷佛成卷求之骊黄牝牡之外可也　宣和殿制
　　宣和帝手摹唐明皇训子图设色不甚深而人物古雅笔意精巧图中隠几而坐者天顔肃穆目力注视奕奕有生气童子媚好静秀展卷畏笃一武将拱立丰下而谨若不敢肆者然可想其搴旗杀将之力余一侍僮二介士皆各得其意风神态度可与顾陆争衡真英笔也后跋亦出手书所谓瘦金体天骨遒美逸趣蔼然细玩之信不在李重光下诚足珍矣　元贞四年八月既望吴兴赵孟頫书
　　至正壬辰青溪野史邵亨贞宝藏
　　郑元祐敬观
　　宋徽宗着色山水【思陵题籖冺灭不知图名】
　　画以人物花竹鸟兽禽虫为神妙宫室台榭园池器用为精巧独山水清雄竒富变态无穷为难九重之笔浑然天成粲然日新已离画工之度数而得诗人之清丽也　绍兴九年五月二日襄阳米友仁书
　　尝见雪江归棹长卷暨此图皆大设色彷佛唐人其铺叙经营超轶画家矩度要非画流窥其堂奥也惜皆破如鱼鳞神彩犹在叹赏弥日
　　前有谢常一诗长不及录
　　宋徽宗竹禽卷【绢素重着色双钓竹二鸟集其上】
　　道君聪明天纵其于绘事尤极神妙动植之物无不曲尽其性殆若天地生成非人力所能及此卷不用描墨粉彩自然宜为世宝然蕞尔小禽防圣人所录抑何幸耶　孟頫恭跋
　　玉几横笺写小禽珍藏世永价千金要知微物霑光渥披卷深详孟頫吟　西淮武夫黄中
　　徽宗万几之暇雅好书画兴学校艺如取士法丹青卷轴真天纵之妙有晋唐逸韵尤善墨花丛密处微露白道自家成趣不复袭古人轨辙极注思花鸟睛每用墨黒漆隠然豆许髙出缣素间几欲飞动画中押字天水及宣和政和小玺或用瓢印虫鱼篆文汴也重购得此竹禽图转玩不忍释手为其有生气惜乎不喻致中和防两化育惟以微技游戏卒归北狩哀哉后之览者亦将有感于斯　明墨林山人项元汴谨题
　　宋道君着色鸂卷【在绢素上前有御笔二字又天下一人押】
　　鸂滩头狎浪随君王缣墨惯娱嬉凄凉晩岁鸳鸯泺漠雁沙鸿未必知　前集贤待制冯子振奉皇姊大长公主命题
　　宣和双鹊图【在纸上】
　　宋帝水墨双鹊栖山查枝上极生动之趣余向见项又新家后归呉友叔符举以易无尘墨余因得之竟为竹懒翁所有乃宣和初何文缜为中书舍人帝以御画双鹊赐之苍时为校书郎赋诗二章曰君王妙画出神机弱羽争巢并占时想见春风鳷鹊观一双飞上万年枝又舍人簮笔上蓬山辇路春风从驾还天上飞来两乌鹊为传喜色到人间　玉水识
　　宣和双蟹图【在绢上】
　　讲余机暇谏书空艮岳江湖入眼中郭索能令天一笑画图何必面春风　己未前史臣刘辰翁【湏溪氏白文印】游罢神霄乐意浓香飘小殿菊花风挥毫想见留情处只恐双螯画未工　武林瞿祐【瞿氏宗吉白文印】
　　道君善画花乌尤善昆虫此图写蟹腹背两面飃逸若神固不徒形肖已也刘须翁题亦佳卷内装潢尚是宋手曾入晋藩邸印识可验足珍已　项笃夀识
　　画绢素工浅色水草小横卷首押字用御书瓢印钤缝政和御玺前有晋国奎章朱文大方印后有晋府图书朱文大印为吾禾项宪副少溪所藏后归其侄孙公定丙寅秋曾留余处时与公定把盏持螯予因谈徽宗即南唐李煜神祖幸秘书省阅江南李主图见其人物俨雅再三叹讶继而端邸生所以文采风流过李主十倍及北狩女直用江南后主见艺祖时典故坐中沈姬怃然曰两主有如此才而不能横行海内反不若无肠公子矣遂引满大嚼　千顷生识于东雅堂
　　宋徽宗题宗室士雷湘乡小景
　　赵士雷官至襄州观察使此图为宣和秘府所藏之一也卷髙一尺八寸长八尺有竒画法二李汀沙树石金碧映带防防鸂计十二种回塘曲渚各臻其妙真佳品也　墨林山人
　　东坡题王晋卿画
　　两峯苍苍暗石壁中有百道飞来泉人间何处有此景便欲往买二顷田
　　壬戌春正十三日雨霰杂冰子为程友季白所招时李九疑翁暨长公珂雪徐君润乡在坐出书画鉴赏首展一卷即王晋卿烟江叠嶂是当年吴功甫故物今一再见如鸱夷子皮重挹夷光肤采也　玉水记
　　朱迪功雪景
　　宣和待诏朱迪功一时画雪推精工笔踪逺法王摩诘更説盘车妙无敌此图似写穷途客仆马萧萧有羁色冻云压岩岩欲沈乔林封玉寒森森山根灭没迳路絶客子欲行愁雪深雪深云寒不可渡景色苍茫野隂暮谁欤拥盖独临渊岂是行吟觅新句古来绘事不易言正在位置经营间朱君此画妙有骨一笑千金岂论直　征明
　　杨补之墨梅【绢上短横卷】
　　繁华渐觉枝头少冷蝶寒蜂尽不来寄语春风莫相妬明年还我最先开　吕肃
　　花满南枝雪后繁暗香疎影水边村几年不见春风面此日看图忆故园　庐陵曾棨
　　江国沙漫漫独月夜将午有怀天一方怅罔益脩阻一杯罗浮春宛见中林舞珠佩委不收厯厯纷可数薄暮浮云驰灭没见湘浦东风渺无顷暗入商贤俎陈明之携此卷来将有所需余测其雅情于隠遂为赋此短句云　珪【字文敬号半江居士】
　　逃禅老人画梅一帧【在绢素上】
　　艳爱江南杨补之每将尺素写冰姿暗香疎影浑如旧莫髙楼玉笛吹
　　老梅谁写小江南太极心含个个香淡月半笼清絶处恍疑仙子谪尘凡　王汝玉
　　梅花得意先羣芳雪后追寻笑我忙折取一枝悬竹杖归来随路有清香　都穆
　　春色到家园树树梅如雪怪底暗香清浮动黄昏月袁尊尼
　　汤叔雅霜入千林图【此卷前梅后兰为皇甫氏物】
　　昔王允道送水仙五十枝与山谷先生欣然作咏凌波仙子生尘袜之句至今脍炙人口余欲水墨画五十枝俱梅号曰霜入千林图凡落笔趣向疎澹稠叠纎悉去处癖于七载而就所谓能事不受相促迫是也他日此轴流传名世之家为余爱惜之　嘉泰改元岁在辛酉季夏上休日江右汤正仲叔雅书于丹丘寓舎云汤正仲字叔雅江右人杨补之甥写梅法补之后居黄岩号闲庵楷书遒劲学禇河南而加老有女嫁赵希泉写梅竹每以父闲庵图书识其上
　　周曾秋塘图卷【有北燕张氏家藏图书瑶晖堂印】
　　秋秋潇洒清幽人静处水边头波细纹纹风色飕飕鸥鹭情相狎鳬鸳乐自由疎苇败荷池沼白苹红蓼汀洲几竿渔钓去已尽一段晚云寒不收　右一字至七字观周曾秋塘图有作琅琊圣与
　　傍水芙蓉照晩妆溪禽沙鸟满秋塘枯荷折苇蒹葭外不着黄花喷晚香　集贤大学士赵世延敬题
　　芙蓉满意陂湖秋枯荷折苇林塘幽沙鳬野鸭浮清流霜中鸣鴈寒汀洲黄芦红蓼叶尚抽水石懒倦不自由大年小景方绸缪能事更费千金收潇湘之南买一丘并与梦泽长唱酬　前集贤待制冯子振奉皇姊大长公主命题
　　家在东南云锦乡心魂元是水花香哦诗想入秋塘境鸳鹭惊飞一夕忙　鲛人初息露香机花覆龙梭鸟自飞莫向西湖问烟水夜凉风露湿荷衣　至治三年季春廿有三日监修国史长史李洞奉皇姊大长公主教拜手稽首敬书
　　澹枯荷折苇间芙蓉秋水转碕湾鸣鸿飞度江南北却羡溪禽满意闲　集贤直学士邓文原敬题
　　泛泛澄波绿满池横塘风景四时宜鸳鸯鸂贪嬉戏春去秋来总不知　集贤大学士王约谨题
　　禽鸟虽非性禀全知几犹得气之先鴈鸿有信搀霜去鸥鹭无心狎我眠　集贤学士中奉大夫致仕魏必复题荷枯苇折澹秋塘防侧芙蓉镜里妆水宿云飞禽共乐不须别处覔潇湘　中书平章政事张珪敬题
　　芦荻萧萧秋水清拒霜迎日鬬红英防防属玉休惊讶岁晩江天得共行　翰林直学士袁桷敬题
　　水禽容与满晴溪折苇枯荷澹夕晖安得扁舟江上去烟波相对两忘机　翰林侍读学士李源道敬题两两幽禽渺渺陂蒹葭荷叶澹相依只愁夜半秋声起满耳西风吹梦归　御史中丞王毅敬题
　　沙鸟飞鸣晩未休棹歌声在白苹洲题诗每恨无佳句欲翦横塘一片秋　翰林直学士曹元用敬题
　　兴入林塘翠未收锦鸳雪雁自沈浮欹芦折苇荷香减冩作西湖暮雨秋　赵岩
