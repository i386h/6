<!-- { "loadSidebar": true } -->
　　韩公画马称神笔矫首昻藏山鬼泣眼明见此饮马图乃知矩度不可轶定嫌昔日徐庾体渴骥奔泉超法律骐骥骅骝老千里屹立天闲甘伏气势相宜适撡縦肉骨兼匀称肥瘠世人但以骊黄求翠驳玉花烦剪剔若论右军爱鹅趣知公爱马应成癖山隂道士不换经已悟黄庭养生术特将此卷防马祖待须一口西江吸　江陵吴觌题
　　左辅周垣隠白沙龙媒絶种进天家骄嘶玉勒怜丰草渴饮冰泉带落花西狩还经千里栈东巡曾驾五云车权竒灭没犹惊电漫许拳毛世特夸　岑津
　　圉人唐衣冠天闲畜神骏虽非金日防不忝张景顺饱食无嫌身贱卑时其渴燥张饮之长年牧养瘠者肥龙鬐凤臆夸权竒韩干仙翁挥翰手毫端幻出渴乌首气不凋防骨肉匀艺精端继王裴后遥想腾骧析木津御勒难拘自在身斗水底用求他人渌波沄沄易水春吴兴许采【一青居士】
　　奚官小臣职奚为马饥则秣渴饮之龙媒八尺千里姿雪花被身云陆离渥洼异种来天池乗舆重惜闲驱驰河清海晏无盘嬉壮士老死不得骑御栁春深白日迟寒甃净汲冰花漪目光注电吻沫脂振迅欲掣青络丝奚官小臣谨厥司犹恐若后呵谴施不必前身作马逋马语人心物性在善推呜呼奚官小臣身卑贱马不如人愚亦知奈何为人牧重爵厚禄不防民渴饥浚刮膏血剔肉肌坐令沟壑转老羸今之龚黄卓鲁谁云林丛社时所师为出马图陈马诗　淮隂龚复题
　　韩公胷次有神竒写得天闲八尺驹曾为岐王天上赐不随都护雪中驱霜蹄奋迅追飞电凤首昂藏似渴鸟春草青青华山曲三边今日已无虞　吴兴钱舜举何年供奉仙冩此真乗黄矫矫天骨起烂烂隅目光岂无万里姿御者非王良青衫老奚官肉眼空伥伥饮秣不以时羇无繇骧昂首思渥洼浩荡充虚伤何来斗斛水似是出尚方虽霑金井思未效和鸾锵蹭蹬十二闲何异古道傍回首万驽骀饱食驰康庄朝饮华清流暮垂紫逰缰此马独弃捐物理良可伤君王倘惠养请试苜蓿长　石林道人吕量
　　渴乌顶领紫驼峯跑地求泉鬛上冲不敢牵来向江水预防踊跃学蛟龙　天台髙翔
　　圉人扈从温泉宫晓汲清波浮落红骅骝解语意相得肉騣振动嘶春风天子临轩催羯皷绣茵檀板登床舞美人眄睐相辉光那复临边思报主潼关夜半火明锦绷儿来坐大庭此马弃捐何足道顾影长城厌水腥　丹丘柯九思赋
　　天廏马神龙姿目如明星耳如锥拳花鬉毛云陆离鬐掉尾頳虹飞天廏马闲且骄絷以青丝勒以镳渴不得饮瑶池泉饥不得食琼田苖豆粟不满肠胃枵口不能语足屡蹻天廏马壮且武食主之食须报主莝秣失时罪在牧圉无如宋庄不得咀嚼弃其国人仇敌是与天廏马尔不闻赵时廉将军一饭斗米肉十斤被甲踞鞍走若云破斩果腹杀剧辛北推燕胡西却秦至今万古称良臣又不闻汉季刘荆州有牛千斤角曲觩啖食十倍于常牛负重不若一牝麀老瞒渡江俘楚囚骨肉解割庖刃游天廏马饱尔食草间豺狼逭诛殛威弧拨刺矢未直嗟尔神骏须画力他年定遇田子方上优游感恩德　括苍刘基
　　龙性难驯万里姿骎骎只欲望风驰奚官毋惜斗升水要载君王问具茨　吴郡姚道昌
　　五花云散紫电光絷维未许飞龙骧垂头欲就圉人饮渴乌作势吞银潢长安画史擅笔力万里猛气收毫芒羽人乗风倦鞍勒一笑收拾藏巾箱世人不识真骕骝顾影尚尔分骊黄放鹤峯前有遗意神骏政可夸支郎韩性
　　将军西征过昆仑战马渴死心如焚荣勲脱鞍防汗血一饮瑶池三尺雪身如飞龙首渴乌白光照夜瞳流月长城冻合霜草干骏骨削立天风寒木牛沈絶粮道阻中军饿守函谷关太平此马惜遗弃往往驽骀归天闲区区刍粟岂足豢忠节所尽人尢难摩挲画图不忍看万古志士空长叹　雷门唐珙
　　当时四十万疋中出羣意气偏豪雄三騣剪花蹄削玉拳毛一团如旋风飞腾射猎南山下踏雪归来汗犹赭奚官乍卸紫防鞯解渴汲与华清泉凤头青丝掣欲断一口拟吸天池干日奔千里如电走饮秣翻落驽骀前东家蹇驴钝莫驱热浴冷水饥龁蒭贤愚否泰亦如此抚膺叹息良马图　会稽郑嘉
　　韩公画马得马趣落笔宛有卢遵风腯肥不见筋骨露腾骧始知气力雄朝逢圉人汲秋水精神炯炯双方瞳卷中题诗十五客唯有括苍留古色卷舒雪涕忆前修太息后来那可识越城战鬭白日昏故物纷披横道侧子云持来慰愁寂如造长安供奉堂前年沙漠射黄羊我马飞行蹴雪霜谁挽天河洗兵甲但骑欵段还家乡临川危素题
　　宛国来廷日荣河贡篚年赤墀腾紫电金埓护非烟表自殊方进思从上国宣雄姿王绪识神骏九皋怜蜀锦新裁韂秋金旋铸鞭步因先八骏羣许压三千试处岐王跃看时太仆牵清泉来碧甃瑶草献琼田弄影春风里骄嘶御栁边聴歌长踊跃教舞每蹁跹羯鼔声逾壮銮舆势欲迁腥风摇太液烽火逼温泉幸蜀谋非晚殱胡计失先潼关宁赴敌渭水游畋杀气横西苑房星隠旧纒长安悲汗血仍为写真传　瞿祐
　　汉家天马来西域项若啼鸡身八尺秋风嘶雨入昭陵旧苑空余烟草碧当年逐虏向沙塲千里万里行冰霜百战归来汗沟血斗水安足充枯肠食君之禄为君使背义偷生真可耻临川老客独伤心把卷看诗泪如水周景升
　　掉尾玉骢金络头骄嘶腾踏吸寒流莫教重过长城窟水月光中漾髑髅　张士竒
　　云间陵嘉同松陵张元道马成龙观于东郭草堂右唐韩干用黄麻纸画饮马图真迹画马开元中独称江都王绪曹髦之父子得骨肉匀停法于戏笔处称裴绛州天宝间虽陈阁名擅一时而韩干不肯师谓其徒摹写形似唯曹家沈着神采生动有自然风格所谓竒也惟元朝赵松雪深得韩曹之法今观此图风致纵横随意所如称为神手且题识盈卷极诸名家钜儒珠玉锦绣云蒸雾蓊诚为希世宝也　永乐丁酉仲秋月朔庐陵周岐凤题
　　吴兴陆遂观于四宜楼
　　唐周昉士女图【泥金字标题款云臣周昉进】
　　卷为宋秘府所藏前立一女官紫袍束带翠靴尖利如鞵弓两手横扇柄扇坐者应是妃嫔行戴碧玉莲冠蝉纱暎晳肌俨海棠初放按纨若有所思一侍女侧髻若羊角手捧藻瓶素裳赤繻绿舄作岐头样一侍女圆髻若盂鉢花衫绿裙紫舄如前女式持帨于左一侍女拖髻若悬壶白袄紫裤红舄亦如前女式抱琴俟抽抽者为垂鬟女子淡红袍硃东粉红幇更纎蹻也其抽琴囊甚力一姬以手拥髻体殊媻跚衣锦却立一裹唐巾后垂二带红袍繁防上下花补子握镜向姬一姬髻顶覆如意揷半月小梳凡三持小扇倚绣床支頥生倦态一姬髻分心披后如幅巾着花半臂拈针引线向绣棚一作堕马髻紫花脱围腰对前姬刺绣一堆髻向頞俨宓妃妆绿衣红裆背坐挥小纨一高髻大于面文绮殷拦着绿丝屩和身靠桐树十三人惟二女官及两小鬟身小余俱肥大腰腹无异怀娠而肩则坦削具秾丽状如画史所载吾禾项子京即以所载跋后焉又项氏有虢国夫人行游图为周昉笔素地尽已烂去惟人马独存仅八骑也容体较前图殊清俊砢玉识
　　景元春院鬬鸡图
　　昔郭汾阳之女谓周昉貌赵并得其神情今观此春院鬬鸡图闺人具秾丽丰肥之态稚子得嬉笑襁负之状介羽腷膊竦身悍目昻尾矫兴躞蹀髙举正在阿堵中也更竹树花石种种咸臻六法应出仲朗手然与时维流火之初南枝蓓蕾作一二花　夗水方流玉水子记于凝霞墨花二阁书画笥
　　唐人香山图卷
　　七人五百八十四拖紫纡朱垂白颅囊里无金莫笑叹尊中有酒且欢娱吟成六韵神还旺饮到三杯气尚粗嵬峩狂歌教婢拍婆娑醉舞遣孙扶天年高过二疏传人数多于四皓图除却三山五天竺人间此会且应无俞和
　　碧树丹厓处处春幅巾藜杖总闲身乾坤纳纳如许大一代风流只九人　方和谢雍
　　韩晋公五牛图【明顾氏芸阁藏】
　　公讳滉字太冲休之子史称其在德宗朝鬷嘏无言深得相体矧出将又得统镇之制此全人矣书法张颠画师陆探微尝自言不能定笔不可论书画岂寻常笔墨所能彷佛哉牛图黄麻纸上徽庙金书标题辛未岁予得是卷适项孔彰来见之即取案头宣德纸影去自此临本不少其赵松雪三跋孔克表一跋为竹懒翁刻六砚三笔而卷已旋售真如烟云之过眼然余所存戴嵩牛牛图中有牧童影犹足侈夜郎王也　砢玉识
　　关仝春山谿阁幅
　　山色浓绿如泼树屋以墨染之有笔愈简而气愈壮景愈少而意愈长画史称其师荆浩晩年有出蓝之美余后得洪谷子云壑图真有笔有墨者画家竞多荆关余何幸获此双璧平阳玉子记于墨花阁
　　贯休应真高僧像卷
　　不由文字见真机直指人心意亦微多少老人迷未悟西来何事又西归　达磨
　　择火拈香还作麽道塲元在一身中人间万事休过分步步相随是此公　志公
　　化成殿里赴斋时自是神交匪夙期无量刼来化了南归一笑已先知　竺法华
　　布囊破席任吾真卧雪当街待个人争奈时人多不识百千弥勒此身分　长汀老子
　　饭床踢倒尽由渠佛法何分细与麤临济将来本直缀全身脱去也如无　普化禅师
　　东家人死西家哀世上何人识破来只为丰干太饶舌至今巗罅不曾开　寒山拾得
　　拄杖请师权放却外通消息不须猜善知识破长沙悟三圣将何只对来　善导和尚
　　飜身跳入毒龙湫吓得慈明半死休直待他年六月下西归一笑不回头　泉太道
　　杖藜至处自悠然手托猪头不是颠成佛善还因吃菜世间驴马也升天　金华圣者
　　鰕蚬充饥困即眠长披一衲过炎天人问西来祖师意酒台盘在庙神前　鰕子和尚
　　岁癸夘长至后八日山隂王英孙赞
　　此卷相传为十六罗汉及观题偈皆初祖以后应真髙僧作者岂深于禅宗不屑果位者耶画法亦非伯时以后有也贯休之徒方能为之　董其昌题
　　面目手腕描法如春蚕吐丝衣折用玉筯篆也王子才亦防禅有得者又跋梵隆十散圣衣纹用水荇描法气韵古澹余最喜其颂金华圣者云　李日华
　　此卷余得之梁溪华氏丁巳花朝董太史宰过余墨花阁题之后君实翁两跋焉因考英孙字子才号作竹宋季人所藏有雪窦和尚卷云有无尽是两头语诸祖因不立言诠末代儿孙立户牖一花五叶失真传又永嘉虽问曹溪路毕竟惟闻自己禅根器警拔诚难遇凿透髙原始及泉观此则应真诸赞深有得乎雪窦者矣余更有对月了残经为姜氏德隠真笔其古朴逊前卷然不类世间所传也　砢玉识
　　唐张戡猎骑图
　　张戡居近燕山得胡人形骨之妙画戎衣鞍辔之精故入神品此卷非戡不能到余甚爱之宜什袭珍藏　吴兴钱选舜举
　　一犬前移五马随赭袍公子跨乌骓壮游却忆飞狐北正是清秋出猎时　文水髙若凤
　　戎王小队猎秋野豹尾弓金络马苍髯奚官喜追逐隔马相呼意闲暇鞭梢生风箭飞雨乌骓如龙犬如虎沙平草浅狐兔肥穹庐月寒归未归　晋安林泉生张戡者朔方人也当五季之世与胡瓌父子李赞华房从真俱以善画番部人之属名于时其画以狼尾制笔盖必有所取焉今观戡所画猎骑图一卷其间人物犬马弓矢服饰之类毫分缕析曲尽其妙观其揽辔疾驰宛然有沙漠万里之态于是知戡画法精絶与胡李辈不相上下也　吴郡沈石识
