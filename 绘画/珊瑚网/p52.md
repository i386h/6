<!-- { "loadSidebar": true } -->
　　宋搨阁帖泉本第六卷
　　泉本以淳化法帖翻刻于泉州郡庠至洪武四年知府古任常以刘次庄释文叙而刻之仁宗皇帝命取入秘府人不可得而见矣是搨虽仅此卷神情烂漫真泉州善本也闻之先子云古帖不必全即断珪数行亦是可寳曽忆秋朗叔得东观古帖一本于吴阊携归项海见之赏玩不置及海检所藏东观本恰少此卷即强售补之即此一段竒縁可见物之尤者全与亏从来并行于世乐卿藏此以待縁偶何如　戊辰腊月社弟髙孟超题
　　淳化泉本第六是王右军书向为姚禹门太史所藏后归先荆翁日置案头摹玩尝云搨之新旧较然于纸墨无庸赘也据阁帖考异第六卷差凉帖内二行泉有斜裂纹伏想防帖内笃字泉模糊其中是本则然他刻完好清明足徴宋搨无疑焉崇祯戊辰腊日余过髙公居画礼所供思忆观音系丘弥陀塑拨瞿仙泥金龙阮阅王苍之韵帖及泉州残本乃李霞举所遗与古半砚结隣者余啧啧叹赏归而简得此帖示公笑曰我尔真夜郎王矣然片璜半璧犹胜瓦砾如山果笔笔为我效用胜人多多许也余首肯久之更然见先人手泽隠隠古香间砢玉记
　　秘阁续帖
　　元祐中御府所藏真迹除淳化帖外刻续法帖不可得而见矣嗣是徽宗有太清楼续帖孝宗淳熙间有秘阁续帖卷尾题修内司恭奉圣防摹勒上石此帖不易得其第三第四卷皆右军书多纵笔变体极可爱内四月一日帖及后右军诸子书称白黄长睿谓为伪帖欲去之甚当第文寿承以为中数帖类米老所临者则非也此帖刻于哲庙初米老书学尚未着不应其摹本已达巾禁当是唐人临帖耳其第九第十所谓贺知章者似二王杂帖语今以归贺不可知虞栁二君迹不类平日而甚有好致栁尤遒逸无名二纸其一诗亦唐语其一札似临晋帖飞白五字出古若李懐琳书絶交书寿承以为至精无以加而山谷老人乃谓往在三馆于阁下观懐琳临右军絶交真迹大有竒特处今观此十未得二三乃知懐琳之妙如此其所谓十未得二三者尚足驰骛后世也卷尾天监二年至臣云小楷湘东所进云云行草皆懐琳临笔今人却作嵇康书媒鬻而辨者以懐琳伪康书亦谬也唐人十二月节帖词既鄙书亦无雅致但结法差健中间尚可包王着周越耳
　　大观帖
　　大观帖拓于阁本既燬之后重出御府墨迹勾填入石较阁帖眉髙二寸有竒与诸行列语句亦多不同主之者为蔡京前标后题皆京笔京事业不满人意而书学视王着稍胜故所拓有一种雄杰之气与潭绛诸本厌厌学歩者不同娄东杨中秘叔尝遗余此帖云是汪象先物未知果否　水玉精饮人识
　　太清楼帖
　　淳化阁帖化身为潭绛泉汝戏鱼井栏往往不脱本来面目独太清楼帖乃逊功帝出秘府真迹令刘无言辈摹勒登石无言妙于势风韵尤胜人谓太清为淳化介弟母亦陈氏二方难为伯季者耶大观凡十卷太清复有后十二卷则秘阁续帖仅改其标目耳而益以人间所流传十七帖及孙过庭书谱云【弇人】
　　绛帖
　　宋尚书郎潘师道用淳化阁帖增入别帖重摹刻二十本于绛州北墨北纸极有精彩比淳化本又髙二字陈绎曽云骨法清劲足正王着肉胜之失岂但如昔人以绛为淳化嫡子乎后入晋王府不易得矣
　　潭帖
　　淳化帖颁行潭州摹刻一本与绛帖鴈行宋庆厯间长沙僧希白重摹本亦佳绍兴间第三次重摹者失其真矣元陈绎曽云希白摹刻潭帖风韵和雅骨肉停匀但形势俱圆颇乏峭健之气石在潭之郡斋
　　黔帖
　　黔江帖北宋秦子明者为长沙副将买石令郡人汤正臣父子重摹僧寳月所翻阁本法帖世所称潭帖者载归壁之黔江绍圣院者此本字情墨法的系宋搨之佳者但以曹陶斋谱系考之多有参互处
　　汝帖
　　汝州帖乃摘诸帖中字牵合为之每卷后有汝州印后防稽重摹之谓之兰亭帖其石不佳弇州以王宷辅道守汝州因徧搜诸碑帖篆分草而节取之自皇颉夏禹以至钱忠懿郭忠恕得十二卷其所留淳化亦不过十之一二自谓甚博而且精而不知其所得者多虎贲重防之类耳且自以险急偏倾之势发之石理麄而刻工拙所谓鲍老当塲郎当舞袖者耶第其刻在汝大类社之樗今尚可搨也方众甫汝志以汝旧有望嵩楼楼四壁皆帖石防嵌輶轩至輙搨以擕去人患苦之后因楼燬有司采此瘗之马厩者积数十年迷不知所向矣成化中厩有光怪马数夜惊察之是锢帖处因掘出洗刷置州吏舎是帖竟不知谁何人所拓也葢阁帖自泽绛下摹刻极多即宜备一穜如闗汉卿髙则诚杂剧不妨诸优各自般演
　　鼎帖跋【凡二十二卷绍兴二十一年通判赵子濬刻】
　　今年春正在吴阊得王伯谷所藏宋搨绛帖顷擕以自随疑为澧州帖观其每数十行輙有武陵二字又疑为鼎帖及入常武署中繙阅第一卷以宋太宗为弁跋曰太宗皇帝御笔在绛州摹为诸帖之首后欵名曰鼎州提举曰沅辰判事常武为鼎州而武陵其附城邑也乃定为鼎帖特为绛州二字所误而世人只知有绛帖遂误为绛州帖可绛帖鼎帖星凤楼羣玉堂黔江澧州淳熙秘阁续帖世皆无传至有对面不识者余乏具眼犹知牀头捉刀为真魏武耶志此俟他日语伯谷了一公案也乙巳六月七日舟次城陵矶时自常荆校士还武昌书　其昌
　　武冈帖
　　武冈武陵帖皆淳化之冢嫡世不多见今遂至二十卷实为竒絶刻搨婉峭时有胜于淳化者不可为耳食人道也　其昌
　　余见千金帖后又见顾研山秋壑阁帖又潭帖鼎帖星凤帖独晩年获见武冈帖皆诸帖所未经刻者即刻者姿态翾痩真异本也　继儒
　　武陵帖二十卷较诸刻増益最多然博而不精临江二王帖
　　晋二王帖右军上中二卷大令一卷前为二像扶侍者各一葢宋临江石刻也黄伯思谓淳化阁帖多赝本惟十七日等帖后有文皇勅字一卷最佳此本则汰去阁帖中之伪者而博采诸収藏家真迹及诸名刻命好手双钩上石掩映斐亹剧有生气为书家一代冠冕是帙故弇州物也澄心堂纸李廷珪墨标之曰宋搨第一崇祯辛未中秋日歙友黄规仁持来获观于东雅堂
　　临江戏鱼堂帖
　　宋元祐间刘次庄以淳化阁帖十卷摹刻于临江除去卷尾篆题而增释文在潭帖之次陈绎曽云此帖在淳化翻刻中颇为有骨格者淡墨搨尤佳
　　星凤楼帖
　　宋尚书赵彦约刻于南康虽众刻重摹而精善不苟陈绎曽云是帖南宋曹士冕摹刻工而有余清而不秾亚于太清楼续帖此外有利州帖宋庆元中刘次庄以戏鱼堂帖并释文重刻石于益昌其释文字画较临江帖稍大又蔡州帖临摹绛帖上十卷刻石出于临江潭帖之上彭州帖亦刻歴代法帖十卷不甚精彩纸类北纸东库本世传潘氏子防居法帖石本分为二其后绛州公库乃得其上十卷绛守重刻下十卷足之一部名东库本其家复重刻上十卷亦足一部于是绛州有公私二本靖康兵火石并不存后金人重模者天渊矣若赐书堂帖宋宣献公绶刻于山阳有古钟鼎识文絶妙但二王帖未精石已不存后有重模本寳晋斋帖宋曹之格模刻在诸帖中最下为星凤之子玉麟堂帖汴人吴琚居父模刻秾而不清多杂米家笔仗葢琚字类米芾故也羣玉堂帖韩侂胄刻所载前代遗迹最多后亦有宋人书至今有潘氏淳化阁帖乃潘允亮自摹入石顾氏淳化阁帖乃顾仲义借潘氏所藏宋本摹勒上石复刻淳化法帖释文考异最为详确余刻玉馆兰亭栁公权兰亭十七帖兰馨烟条等帖潘氏亦镌宋本兰亭后有赵文敏公十八跋欲考阁帖者不可不知其支也甲秀堂帖【尚有雪溪堂帖为王庭筠所刻寳晋斋帖为曹日新所刻】
　　曹昭明以此帖五卷为庐江李氏刻前有王顔书多诸帖未见后有宋人书亦多未见乃王元美以为庐山陈氏刻近多模本其真者颇淳雅可爱蔡中郎九疑山碑虽见宣和书谱而行笔絶类开元孝经陈思王诗及鹞雀赋亦然黄伯思辨其为李懐琳赝本极可据也惟眉山豫章襄阳诸尺牍奕奕有姿态耳
　　东书堂帖
　　周宪王为世子时手摹上石大约以淳化为主而秘阁续帖亦时有删取至宋太宗以后苏黄米蔡诸家胜国虞赵鲜于之迹皆与焉亦曽进御宪王临池之力虽精惜天资少逊故粉释有余肤理不足葢摹笔使古人之迹屈而从手必双钩廓填始可免此病也
　　寳贤堂集古法帖
　　晋靖王为世子时以阁帖绛帖大观寳晋为主而益以邸中所藏宋元及明人墨迹摹勒上石于行欵次第颇不俗第石理既粗而摹刻搨三手俱不称以此在诸帖下当孝庙时常进御亲为手书褒美之其所自叙颇夸诩墨迹之盛而所见寥寥乃尔也
　　真赏斋帖
　　帖三卷第一为钟太傅荐季直表初在相城沈启南所李贞伯吴原博俱定为真迹后归华氏第唐以来落何人手不入天府及窦臮赋述肩吾懐瓘品断中又卷首有米芾印芾自言生覩真迹自晋而止无汉魏者宝章待访诸録亦不言太傅此为妄益无疑结体虽与宣示墓田少异余尝评之分法十六楷法十四要非二王以下人手第二右军袁生帖妙甚徽宗时进御者第三唐人摹王方庆进先世书凡二十八人其存者仅此内右军二帖有篆籀分法黯淡古雅出蹊径之外余帖虽有刚柔擫磔之异种种可翫沈启南尝从华氏乞得令文徴仲双钩复刻停云馆中此华氏本也摹本既精搨法亦佳为尔时法书墨本第一留山房中归耕作劳假以散力　世贞
　　此即唐人所进万嵗通天帖而首益以钟书耳项孟璜家唐摹本即张句曲所叹赏以为不见唐摹不足以言知书者清士箧中不多得妙迹遇拓本善者即应作难遭想矣况此石已灾倍宜珍袭　日华
　　文氏停云馆十跋
　　第一卷晋唐小楷自右军黄庭至子敬洛神虽极摹搨之工然不离文氏故歩虞永兴破邪论叙规仿曹娥神明不足耳率更心经陀罗尼咒虽用笔甚劲而结法小圆似不类碑石存者隂符经真草两帖俱有小法顔书麻姑坛不如旧本拙而存古意欧阳永叔谓鲁公无此笔非也此是东方朔家庙碑缩小者度人防命经如匹铜雀遗瓦令人寳爱岂惟翰墨已耶
　　第二卷唐人双钩王方庆所进真迹后有岳珂张雨诸跋右军二帖无上神品大令光禄并余迹纵横妙境虽再经摹勒囬一阅诸迹丧气李懐琳伪叔夜书见诸书苑甚详此君精能之极防于悟解胸次不甚髙故小乏风骨耳后汤文二跋亦详缛可喜
　　第三卷顔鲁公祭侄文有天真烂漫之趣行狎之妙一至于此噫此草稿耳所谓无待而工者忠义真至之痛郁勃波磔间千古不泯陈深陈绎曽文徴明三跋亦该洽称是朱巨川告徐国柱流吏楷耳懐素千文作小行草号千金帖贵在藏锋而少飞动之势林藻郭郎帖古雅殊胜非后人可及杨少师神仙起居法后有米友仁商挺留夣炎诸跋山谷极推重之至目以散僧入圣昔人云张茂先吾所不解余于少师亦云
