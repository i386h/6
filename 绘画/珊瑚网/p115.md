<!-- { "loadSidebar": true } -->
　　唐子畏山水【文征仲题】
　　溪亭面虚旷乃在山之阳俯瞰玉深深仰视岩苍苍幽人抱竒僻卜筑邻此方惬我清絶想谢彼驰驱爰有同心人杖防来浮梁相寻无俗侣幽事与谁量　子畏旷古风流超尘妙墨图绘传于人间真世宝也适叔贻携示因题以归之丁未征明
　　桥西畔唐居士浪迹图成尺楮间莫讶晴牕频展看分明笔下见荆关　衡山又题子畏山水
　　唐伯虎自题山水四轴
　　云树含暗日烟岚阁晚风髙人将木屐送目大江东山髙鸟不巢水清龙不住至察则无徒故写模糊树灌木倚道左流嘶鸣沙中欲涉未抠衣且乗君子风金风秋立至凉生雪虚梧桐一叶落打着手中书
　　又伯虎自题诸画【俱七言絶】
　　岩居萧散未全迂掌上清樽膝上书满目繁花堪自老笑他金紫釡中鱼
　　金谷中分此水长问津从不到渔郎山添爽气砭诗骨独坐柽隂送夕阳
　　乱山杂雾晓牕巃遥见悬鱼是梵宫倚杖漫行行复坐一声啄木在林中
　　秋色苍凉怀抱开古林泉石总诗材平头鞋子方春盛青石桥边散步来
　　髙泉落涧玉淙淙怪石蟠旋似卧龙诗卷满肩芝满地吾能此处看吾踪
　　云敛溪山秀色开满溪新水绿于苔偶然二叟临矶坐无数青山倒影来
　　石矶平净苍苔合髙木空添接叶深二叟清谈无俗事亦因与许二同心
　　满地松隂六月凉采芹归去担头香相逢夕照谁家子倚树喃喃话正长
　　席地松隂乐有余瓦盆盛酒炙枯鱼心中洗尽闲名利一泉声应读书
　　独立茒门赖拄笻丝凉拂豆花风曙鸦无数盘旋处緑树枝头一线红【晓起】
　　骑驴八月下蓝关借宿南州白塔湾壁上残灯千里梦月中飞叶四更山【唐寅赠感慈邹先生】
　　山阁临溪晚更佳绕崖秋树集昏鸦何时再借西山榻相对寒灯细品茶
　　红树青山飞乱云白茅檐底带斜曛此中大有逍遥处难説与君画与君【与所刻异】
　　白板黄扉隠者居家常聊办一餐鱼平桥落叶迷行径时有邻翁来借书
　　背郭茅檐终日晴果林霜后叶无声山僧不管门前路任尔行人终日行
　　野寺空林落照低微钟烟树使人迷逢僧只道山门近不觉穿林又过溪
　　百尺杉松帖地青布衣衲衲发星星空山寂寞人声絶狼虎中间读道经
　　重重楼阁冻云连烟树苍茫带瀑泉一夜空山千丈雪草人在玉壶天【为髙太岩所藏】
　　雪霁天涯更泠严杜茒柴熟旧青帘瓦罏围坐松明火短句时时信口占
　　柴门雪霁桤林彊藤枕新开煑酒尝正是骚人安穏处一编文字一炉香
　　青云台殿泉声隔黄叶关河雁影来别有诗人好怀抱西风双一登台【苏门后生唐寅画呈何老大人先生】
　　溅沫飞流白练长乱山云锁树千章忘机尽日惟猿隺应笑红尘市里忙
　　山势穹窿野色分飞泉滴处静中闻萧条风景谁为侣只有苍寮共白云　吴麒【题前伯虎画】
　　与西州别防三十年偶尔见过因书鄙作并图请教殊无佳兴草草见意而已　唐寅【画题醉舞狂歌五十年见刻集不录】唐伯虎虽学李晞古亦深于李伯时故人物舟车楼观无所不工此其合作也　其昌
　　版筑求贤图【青緑堂画】
　　圣主求贤按画图顿将天秩胥徒精神不是能防顔色安知非滥竿　唐寅
　　歙友黄越石欲余仇实父南极呈祥图因此以画相易云伯虎为某大老作尚有三轴余时亦欲其马逺山水即出向得越石画为伯虎金阊送别图易之伯虎题云金阊杨栁麯尘丝又送吾兄上路歧若到长安见知己为言贫甚转工诗书画诗足称三絶至今念之不已　玉水记
　　孟蜀宫妓图
　　莲花冠子道人衣日侍君王宴紫微花栁不知人已去年年鬭緑与争绯　蜀后主每于宫中命宫妓衣道衣冠莲花冠日寻花栁以侍酣宴蜀之谣巴已溢耳矣而主君犹挹注之竟至滥觞俾后想摇头之令无不扼腕唐寅
　　芙蓉城里试仙衣诗酒留连致失微花栁岂关亡国恨降王原是爱朝绯　余舞象时见家严凝霞阁中所悬唐六如画乃白描宫人诗句即莲花冠子也举赠岐黄谈经岩后于留都得是幅阅题恍然因步原韵未防复得六如弄玉图其人物衣装相似可匹焉　玉记
　　风雪归窑图
　　妻儿且息怒风雪任漫漫幸有春风手能温天下寒此元贡理官诗也偶阅李以政风雪破窑图遂为书此三桥文彭
　　右风雪归窑图子畏先生笔也先生此卷全法宋李唐行笔如屈铁丝而一种寒冻之状宛在目前真頴端有化工者也岂惟冠絶一时自当不朽千古耳　后学文嘉题
　　倦绣图
　　夜合花开香满庭玉人停绣自含情百花绣尽皆鲜巧惟有鸳鸯绣不成　正德八年夏五月唐寅画并题
　　秋千图
　　梳成松髻懒腾腾打罢秋千倦不胜凭仗东风莫停泊少年心性自无凭　唐寅
　　王元美题唐六如花阵六竒调玉烛新【余卷有六如自题词】
　　吴宫新宴起唤两队娇羞粉营红垒阿平轻掉苏家舌旋把灵犀参透兵符半纸偷送得君王春睡云梦杳小网流苏淮隂霎时拈系　荥阳断送重瞳更七日平城总亏佳丽貂围翠绕胡儿夣还滞汉家罗绮丹青妙理描写尽六畨隂计云台后须与封侯温柔国里　扫愁将军都督华胥以西诸军事领长乐少府醉乡侯食糟丘五百户天居士书
　　唐子畏题堂上双白头图
　　海棠枝上白头公头映花枝转觉红恰似老夫髙兴在醉欹纱帽领春风
　　征鸿图
　　白露蒹葭八月秋征鸿又作稻粱谋一羣嘹呖相呼处多在萍荒浅水洲　唐寅
　　桃花过雨图
　　桃花雨过水连天古树髙岩乱玉泉独立溪头穷物理不知斜日落平川　唐寅
　　落花图咏
　　今朝春比昨朝春南阮畨成北阮贫借问牧童应没酒试尝梅子又生仁六如偈送钱塘妾八斗才逢洛水神多少好花多落尽不曽遇着赏花人
　　夕阳芳草笛悠悠春尽惊看又转头淅沥风光摇草树骖驔时节逐川留临堦思数脂千片绕树空烦绣半勾九十韶华梭脱手多情又作一番愁
　　忍把残红扫作堆纷纷雨里毁垣頽蛤蜊上市惊新味鶗鴂催人再洗杯肯唱骊歌送春去悔教羯鼔彻明吹烂开赚我平添老知到年来可烂开
　　能赋相如己倦游伤春杜甫不禁愁头扶残酒方中醉面对飞花怕倚楼万片风飘难割舍五更人起可能留妍媸双脚撩天去千古茫茫土十丘
　　芒鞋布袜罢春游粉蝶黄蜂各自愁池面风回荷簇聚陌头人散踘场休胶粘日月无长策酒对荼有近忧苏小堤头试翘首碧云暮合隔红楼
　　溪水东流日转西杏花零落草萋迷山翁既醉依然醒野鸟如歌复似啼六代寝陵埋国媛五陵车马鬬家姬邻东谢却看花伴陌上无心手共携
　　春归不得驻须臾花落宁知剰有无新草漫添天际緑衰顔又改镜中朱暎门未遇偷书掾堕溷翻成逐臭夫无限伤心多少泪朝来枕上眼应枯
　　蛰燕还巢未定时村翁散社醉扶儿纷纷花事成无赖防防春心怨欲私双脸胭脂开北地五更风雨西施匡牀自拂眠清昼一缕茶烟飏丝
　　春尽愁中与病中花枝遭雨又遭风鬓边旧白增新白树底深红换浅红漏刻已随香篆了钱囊甘为酒杯空向来行乐城东路青草池塘乱活东
　　崔徽自写镜中真洛水谁传赋里神节序推移比弹指铅华狼藉又辞春红顔仙脱三生骨紫陌香消一丈尘绕树百回心语口明年勾管是何人　正德庚辰仲秋吉日偶录落花诗并画于上吴郡唐寅
　　唐六如自题写生诸幅
　　故事开元重牡丹沈香亭北冷泉南如今顔色还依旧风雨江东月闰三　吴郡唐寅笔　牡丹
　　北堂草树发新枝堂上莱衣献寿巵愿祝一花添一嵗年年长庆赏花时　萱花
　　芳园秋色似春时红紫芳菲映緑池朱露未干啼络纬晓风初拂飏蛛丝　秋圃杂花
　　锦里先生日晏眠客来髙论坐无氊酒资尽在东篱下散贮黄金万斛钱　画菊
　　故园三径吐幽丛一夜霜堕碧空多少天涯未归客借人篱落看秋风　墨菊
　　緑云架上草龙蟠马乳含秋露不干昨日文园愁肺渇防丸嚼破蔗浆寒　墨葡萄
　　水养灵苗石养根根苗都在小池盆青青不老真仙草别有阳春雨露恩　盆石菖蒲
　　早起虚庭赋考槃稻田新纳十分寛呼童摘取菖蒲叶验到秋来白露团　陈克养画剪菖蒲图在光懋处已及二十余年矣正德己巳与克养之髙徒陈良器展观之存没升沈不胜慨叹重为书此而不知再得后二十年为何如也九月廿日苏门唐寅
　　鸠雨初晴苦竹生潇江明月动秋声他年链骨轻如叶拟踏风梢散袖行　竹枝
　　嵗寒有贞姿孤竹劲而直虚心足以容坚节不挠物可比君子人穷年交不易桃李花旦暮改顔色
　　陈白阳烟峦叠嶂图
　　人恒谓画曰丹青必将设色而后为専门而米氏父子戏防水墨遂垂名后世石田先生尝作水墨花枝亦云当求我于形骸之外画亦不可例论欤　道复漫书予尝见米南宫父子云山特臻妙而仿之者如元之方壶国初时钱塘戴进虽各底极方特具体而微戴聊窥其一班耳未之拟也如我白阳陈先生用笔潇洒览如汗漫无统而波澜有绪识者云纵横二米之间者此卷也予以为然不知鉴者亦与之否　江夏黄学曾余有白阳大幅石塘图设色工致全学赵松雪不独纵横二米间也　白醉居士汪砢玉识
　　陈道复自题山水幅
　　何处寻髙隠云山入望赊水边林阙里茒屋是谁家烟迷山下寺云动寺中山一片朦胧景相看未拟还共步绿桥畔放怀同和吟谁知白头叟来结野云心雨过小犹滴岚光翠不分繁烟起深树缥缈接云归
　　仿大痴笔【浅色山水陈淳欵】
　　树色摇空翠泉声落寒玉朅来肆幽讨中夜自秉烛
　　又着色山水【又水墨幅】
　　绿树藏烟霭霭青山过雨娟娟一幅蒲帆髙挂十里荷花径穿
　　幽人去泛五湖船湖上青山隔暮烟红树白苹秋满目诗家生意迥无边
　　独坐船头理钓丝水清无处覔鼇鱼不如归向茒亭里下个工夫饱读书
　　老圃秋容图【浅色大幅擘窠书欵　汪氏鉴藏】
　　嘉靖乙酉春仲望后恒斋以此帋索图谈及石田先生尝作老圃秋容盖欲予髣髴之也图毕漫记　白阳山人陈淳
　　王延陵题白阳山水
　　出门大江横银涛数千顷仙子御轻飚环佩摇虚影中宵月无光天地冰壶静轻盈何所之飞梦西湖冷
　　道复题自画杏花双燕
　　杏花经雨湿燕子逐风斜一段江南景幽人自念家
　　水墨竹石菊花【中幅】
　　近水人家觉倍清篱边花竹甚分明笔牀茶灶却关情堪叹光隂真倏忽任教人事尽纵横往来荣辱底须
　　惊　右调浣溪纱
　　陈白阳折枝花卷【首题四字与造物游】
