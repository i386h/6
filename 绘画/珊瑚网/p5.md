<!-- { "loadSidebar": true } -->
　　昨日奉示及不任悚荷渥以风毒脚气发动今日亦不任入谒彼此抱病徒切咏思出得且以相面为意幸甚幸甚谨状　八月二日渥状　某所闻甚不恒勿惜示及　渥今日衰迫情地旦夕难胜况又孤侄已下兼与小男等四处分散中夜往往惊呌便达晓号咽衰迈之年不自堪忍计申令闻此寃恸必赐轸念不更滞留亦望眷私委曲见为仰托仰托小版计日夕相见诸郎君学问当进自此分飞未知何时复遂相见言及此黯然乆之珍重珍重谨状　渥状　转家笔可以赐及十数管否　特惠粉药无非济安不任佩荷之至杨氏方写了竟未勘毕既承切要徐送的何故又忽急徴此方也本欲来拜谒见取药方或虑无暇接客以俟别日香粉合复并裹半袜复并元朴阳子方复子伏奉抚渥热躁甚曲不成字此信　渥状　右红花复子共三个【廿日】王信之行更俟面复　虵药神効已显验紫微不小悉儿必达中喜虵垂不济入口便抜特谢谨疏乞不容易与人必恐所言诠处切托切托不是恶心肚盖名方神药自古皆禁妄传缩水法亦乞不泄见有人相尤竟未见他非试验不敢发大道无事且下访何太踈徐所不防恡十二日渥状　眷忆诸郎君言极热闷甚欲畧出人马若闲伏愿一借若可允遂稍早令来免冲甚热苟或有幸他使亦乞在赐斯处谨状　廿一渥状灯下状曲不成字　旬日前所谘启乞一书与建州为右司李郎中经过希稍延接况承舍人亦与正郎旧知闻必切于施分今晩有的的人去若可践言速乞封示幸甚幸甚渥虽承建州八座眷私自是旅客难于托人伏惟照察渥状　十月十五日渥状　杨学士兄弟来此消棃子两日前已寻得花时伏望拴拔谨状　十四日渥状今日若不他出可以畧借人马否先冀到宅兼别行一两处人事脱或有所拘牵即乞不垂形迹以俟后期伏惟昭察谨状　六月廿七日早渥状　前者三贤采戏共输弟罗吾弟主办渥偶先掷五只深觉岿然幸有输右省长行三儇辄欲助成一味适舍人传语来使今谨送上所以在前状中不言今特修此伏惟照察谨状廿六日渥状　乏楮具小简甚欲拜侍且是怕恼乱此防不知何时定为之　眷私借及女使衣服不任悚荷来早令入州人马必希践言泉州书谨封纳书中亦说托皆谘托必望周而述之幸甚谨状　九月渥状　忧眷借及米贰硕不任济荷钝拙无谋惟挠知与不胜愧赧之至即冀拜谒它冀面述谨状　廿二日渥状春忆明珠
　　余观韩致尧出内庭后诗忠义感激诗语亦清壮超一时体律未尝不叹赏也今观十一帖字字笔到乱离中借衣乞米真复可怜嘱李右司状情至曲折可喜　元祐元年十月己亥黄庭坚
　　温陵人韩奕出其祖致尧诗稿数十篇字正类此元祐丁卯九月望呉兴天圣院竹轩林希题同观者九人王公约莫士先姚舜谐李询吴景渊盛师仲鲁百能莫砥
　　尝见韩书乃为诗数十章其优游不及此也丙辰五月十四日西阁观长乐冲元题
　　韩偓借米与鲁公乞米何异哉蒋之竒頴叔题元祐五年三月十四日孙元忠王休朱世英观太学北斋
　　与人简牍事尽则言止至唐末尚然元祐庚午三月丙子绣江李格非题
　　蓟丘李衎拜观
　　右韩渥手书绍兴九年四月七日臣米友仁恭览审定
　　毎爱欧阳询结无比伦不意韩公手雍容解写真紫山　【桃花源里人家】
　　旧闻韩渥有香奁集意其为人才情风调而已今观此心画与其简中所及亦骨鲠之人是可尚也至元辛卯夏六月戊寅因之江西拜别吾有清臣侍御于真阳获观滏阳马昫题
　　唐韩致尧手简十一帖计其嵗月四百余年矣观古人率尔而作八法俱备今人虽尽思为书不能到也中有杨学士一帖简斋慕其姓职相同因以市之为拾袭之蔵暇日出示命识其后云　延祐丙辰冬十月既望后三日张仲夀题于有何不可之阁
　　崇祯辛巳留观此卷于韵石斋五日玉水记
　　杨少师韭花帖真迹
　　昼寝乍兴輖饥正甚忽防简翰猥赐盘飡当一叶报秋之初乃韭花逞味之始助其肥羜实惟珍羞充腹之余铭肌载切谨修状陈谢伏惟鉴察谨状【七月十一日】
　　大徳壬寅忠宣后人张宴尝收宣和书谱载杨凝式正书韭花帖商旅般渡绍兴以厚价购得之故传之于江南可与防政淛西回携来相惠大徳八年嵗在甲辰三月初十日集贤学士嘉议大夫兼枢密院判张宴敬书
　　此帖元奎章阁旧蓄也颁赐与封巨鹿王时公元杜屋时王弟携避通许芦氏里国初希朱髙祖文稿中有此题跋决唐物无疑也今其孙塘兴其壻崔应奎秀才始售之闻被赐时有苏武牧羊图一玉壶印一今止存此帖云　正徳壬申夏通许人贾希朱记自顔柳氏没笔法衰絶加以唐末丧乱人物凋落文采风流扫地尽矣独杨凝式笔势雄杰有二王顔柳之余可称书之豪杰不为时代所汩没者　其昌杨少师韭花帖米元章一见得正书之变余与董思翁见秀州项鉴台斋中今年辛丑八十子毗携过山中老眼摩挲顿觉一畨明净　陈继儒记
　　杨凝式夏热帖【在麻纸上字模糊不可録】
　　右杨凝式墨迹一纸字画竒古笔势飞动天地间尤物也公字与顔公一等俱称絶异然公素不喜作尺牍后人罕能见之益可寳也　紫薇阁王钦若定戜题　时大中祥符三禩天祝节书【以上皆书】
　　右杨景度行书山谷有云俗书只识兰亭面欲换凡骨无金丹谁知洛阳杨风子下笔便到乌丝阑为前辈推重如此王钦若在祥符天祝节尚有暇及此耶此帖絶无发风动气处尤可寳也　大徳五年七月十九日直寄道人鲜于枢获观信笔书
　　杨景度书出于人知见之表自非深于书者不能识也此帖沉着而又潇洒真竒迹可寳　延祐丙辰嵗十月十三日吴兴赵孟頫题
　　杨凝式字景度华阴人登唐进士第为秘书郎歴梁后唐晋汉至周迁太子太保时人以杨风子呼之喜作字尤善颠草居洛下十九年凡琳宫佛祠墙壁间题记殆徧然挥洒之际纵放不羁或有狂者之目宋欧阳修尝跋其书以谓凝式笔迹犹为雄强与顔真卿行书相上下此凝式夏热帖若与平原刘中使帖合契要皆造极精妙之书汴也晩年何幸觌此不能不着其本末以喻来世云　时癸未孟夏望前二日墨林项元汴敬识
　　徐季海寳林寺诗迹【季穆家蔵书记柯九思印】
　　兹山昔飞来逺自琅琊台孤岫形在深泉鳗井开越王屡登陟何相传词才塔庙崇其巅规模称壮哉禅堂清溽润髙阁无恢炱照耀珠吐月铿轰钟隐雷揆予久缨弁末路遭邅回一弃沧海曲六年稽岭隈逝川惜东驶驰景怜西頽腰带愁疾减容顔衰悴催赖居兹寺中去士多卢能洗心听经论礼足蠲久灾永愿依胜侣清江乗渡杯　徐浩　【保大文房之记臣锴鉴定】
　　飞来琅琊峯突兀天光台金鳗龙变化一窍沧溟开万古共登眺作赋皆竒才春宫压赑屭勾践何雄哉混沌忽开辟穷徼连瓯台湖波荡明镜江流极奔雷人生如惊涛百折无一回月出鲸海东日落崦嵫隈不畏蜀道难但伤岭晔頽萋萋原上草苦为霜雪催灵均亦何心纫兰重修能西山采蕨薇我独罹其灾放浪任天真日饮三百杯
　　五代末徐浩有书名观其寳林寺诗无虚士也惜乎悲嗟无聊感慨功名之流落其亦寡于闻道者矣因走笔用其韵千古一时无哂由也黄鹤山樵王防书
　　祗园不见凡草木只有芭蕉近僧屋南风几番吹雨晴小窗忽分新上緑僧常吟成恨无纸旁叶何妨裁半幅濡毫倚窗挥洒余字借芳华润如玉有时窗前枕书卧梦在白云非在鹿嗟予夙落风尘寰今亦逃禅愿空谷跫然足音僧必喜喜我之来不待速移牀坐蕉阴中隔窗呼茶有童仆请为我赋蕉窗吟研池波寒墨花馥我欲借榻此窗下学作禅谈闲秉烛纵遇催诗雨忽来萧瑟还能慰孤独吟成亦书蕉叶上谓吐骊珠三百斛由来善幻在僧家诗里机锋我独触　公绶书于寳林寺之南轩成化七年闰九月八日
　　东坡行书学徐季海真书学顔清臣两家书相似徐稍圆耳观寳林寺墨迹信然时崇祯癸酉春社友项公定出此帖并元人手札二卷欲售留余处月余恨未能模写徒入寳山而已　尊拙漫士识于金粟泽之汪冈九仞间

　　瑚网卷二
　　钦定四库全书
　　瑚网卷三
　　明　汪砢玉　撰
　　法书题跋
　　宋太宗行书蔡勅【真迹在金花笺上】
　　勅蔡行省所劄子辞免领殿中省事且悉事不久任难以仰成职不有总难以集序朕肇建纲领之官使率厥司况六尚之职地近清切事繁而员众以卿践更既久理宜因任俾领盾省实出柬求乃愿还称谓殊见防谦成命自朕于义毋违尔其益励前修以称眷倚所请宜不允仍断来章故兹诏示想宜知悉　十四日　御书之寳【大方印】勅【大字】
　　勅蔡行　元祐三年五月廿六日给事郑穆拜观天生圣人与物是殊拜观是勅盖可见矣行公在当朝功绩大着宜膺是宠亦为不薄其徳望之盛子瞻已详述庭坚不暇及聊志嵗月云时元祐乙亥五月八日　山谷黄庭坚
　　此卷乃太宗皇帝御笔勅一道盖不允蔡行辞中书省事者觌兹字画飞动若虎踞龙腾风云庆防正以见圣天子生知不测逺异常流当时在廷之臣得之为至寳中书公非学问忠勤有素曷承宠锡若是哉诚金玉锦绣奚足比具宜乎蔡氏子孙当知其所重永永其蔵用是书之以志景仰云　淳祐丙午三月望日郑清之顿首书于养鱼庄
　　钦惟我太祖圣化普浃夷夏清宁朝野士夫得以书画为乐定千百载之良遇也伯温先生一日出此卷乃曰宋太宗皇帝手勅袆展玩之见其落笔惊人出言神化诚天生英特自出凡一头地非世可指伦虽晋之王刘陶索唐之欧虞顔柳当驽视其间哉伯温氏寳爱此卷甚于木难尺璧非识相见须能洞鞠于兹也嗟羡不已拜书于末如此　洪武二十二年四月二十六日乌伤王袆谨记
　　徽宗瘦金书
　　深村竹树不知春逺水残霞接断津埜客衣冠浑懒散相逢疑是避秦人　鸣野鹤作古村图
　　李西台六帖【署古中书舍人金溥为大司成王先生题　司成为毘陵王文肃公也】
　　所示要山母今得一小笼予封全谘送不知可用否是新安门所出者复未知何所用望批示春冬衣厯头贤郎未检到其宅地基尹家者根本未分明难商量耳见别访寻稳便者若有成见宅子又如何细希示及谘【押】
　　孙号西行少车今有旧车如到彼不用可货却也金部同年披风甚慰私抱殊未欵曲旋直暌离必然来晨朝车行迈适防示谕愈伤老懐惟冀保爱也万万不胜销黯见女夫刘谟仲秀才并第二儿子在东京相次发书去如有事希周庇也【押】简上金部同年九月十六日汤世帖碑文王道畧表西京之物也　懐湘南拙诗附上　同院刘学士隲同年邵兵部希差人通达或与面闻也　建中又白
　　贵宅诸郎各计安侍奉所示请改章服昨东封须得出身歴任家状一本并须赍擎官诰勅牒去未审此来如何行遣也兼为壮子事已令彼僧在三学院安下近已往彼去未回此左始初见説甚好只是少人管勾若未货可且收拾课租亦是常计不知雅意如何也侯亲家亦言可惜拈却【押】谘　刘秀才久在科塲洛中拔解今西逰兼欲只候府主希畧一见也【右附前帖末】
