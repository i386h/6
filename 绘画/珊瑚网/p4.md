<!-- { "loadSidebar": true } -->
　　此唐徳宗建中三年六月给授中书舍人朱巨川告身符年月职名之上用尚书吏部告身之印计二十九颗世传为顔鲁公书按唐式书符令史事也代宗之丧鲁公以吏部尚书为礼仪使杨炎恶其直换太子少师领使事及卢杞益不容改太子太师并使罢之是时适在间局而其忠义书法巍然为天下望巨川欲重其事特求公书亦知今世士大夫得请诰敇封赠多求善书者操笔同一意也米元章书史载朱巨川告顔书其孙灌园持入秀州崇徳邑中余以金梭易之刘泾得余顔告背纸上有五分墨装为秘玩王诜笃好顔书遂以韩马易去此书今在王诜处宣和书谱载顔书亦有朱巨川告今卷中并无宣和印记独存梁太祖御前之印前后压缝有宋髙宗乾卦绍兴印耳岂旧蔵御府靖康之乱流落人间南渡收访应募者截去本朝玺跋耶然五代时既入御府则宋时不应在灌园处岂王诜所得乃别本耶不可得而知矣此卷作字虽小而与东方朔赞用笔同其为顔书无疑告中细书不知出何人唐制惟侍中中书令为真宰相其曰同中书门下平章事虽行宰相事而未为真中世以后藩镇节使多授中书令故勅后细书首行云太尉兼中书令臣在使完是年四月卢杞忌张镒出之凤翔故第二行云守中书侍郎同中书门下平章事臣张使其第三行云守给事中臣关播奉行杞爱播和柔易制是年十月即同平章事矣牒后细书首行云侍中阙第二行云守门下侍郎同平章事杞即卢杞也又吏部正员尚书一人侍郎二人其属有四曰吏部司封司勲考功吏部郎中一人掌文官阶品朝集禄赐告身尚书左右丞各一人掌辨六官吏户礼左丞总焉兵刑工右丞总焉故牒尾尚书侍郎左丞俱云缺而云判吏部侍郎范阳郡开国公翰者卢翰也后此二年为兴元元年正月亦进同平章事符后书云判郎中滋者刘滋也贞元二年正月从吏部为左散骑常侍末后书令史不名亦可验此告非令史笔矣一展阅间而唐之典故歴歴可考且鲁公书得其背纸墨迹尚装为秘玩况真迹耶宜如何寳爱也　正徳丁丑五月望日陆完跋【此跋虽刻眉公笔记然在真迹后不可去】
　　右为鲁公真迹余始见摹本颇怪其神采未遒及是与仲醇同观如探骊得珠为之一快　万厯壬辰二月三日锡爵书
　　鲁公此书古奥不测是学蔡中郎石经平视钟司徒所谓当其用笔毎透纸背者仲醇得此自题其居曰寳顔堂昔米襄阳得王畧帖遂以寳晋名斋顔书固不减右军王畧而伯醇鉴赏雅意又不独在纸墨间也　壬辰春二月董其昌题
　　壬辰元旦后三日展此计大字一百八十一小字百四十一通总三百二十二字书谱唐神品三人篆李阳冰草张长史楷顔平原褚虞欧柳皆列精品中不得与公驾　寳顔堂居士陈继儒志
　　余不知书尝妄论书古人具妙庄严质即疾趋偻行神观伟如今人似束刍戴冠缨能仰不能俯古人如俊鹘搏防防瞑目纳爪盘飞虚空今人如下劣拳师口中叱叱时作乙势古人如造凌风台虽欹斜欲堕却自铢两适均今人如百衲锦采色烂然丝理却絶比仲醇出顔鲁公朱巨川诰观之其顶足悬而相抱须鬛怒而不张以斜表正以拙布巧以缓运遒与前所云三法皆合此不待陆全卿校勘其为的的鲁公无疑然持以示人疑信叅半盖字学之衰乆矣其法盖尽壊于长洲之文氏字取匀美圆净而止其顿挫抑用而不尽用之际多所未讲即如此诰一经模勒使塌拖如肉鸭都无可观骅骝气丧岂不惜乎姑为拈出纸尾归仲醇蔵之以待识者　辰玉王衡
　　告身在绢上并邓乔二跋已刻停云馆中不録有琅琊王士骐鉴定孙克范允临僧鸿恩诸留名顔真卿鹿脯帖真迹【又作深慰帖】
　　此帖有三本字形大小不伦其文亦小异一云为天台谢奕脩养浩斋所蔵一云宋时在李观察士衡家今为辰玉所蔵一云有王冲隐题跋王名持字正叔长安人惜辰玉有帖而无跋崇祯癸酉春三月廿五日余获观鹿脯帖于金阊旅舍无题跋并观懐素客舍三帖俱为项度物漫志之以俟鉴定　玉水
　　柳城悬楷书度人经卷【真迹神品】
　　翰林学士谏议大夫知制诰赐紫金鱼袋柳公权书于上都昭成观永充供奉读诵　昭成观内供奉经法大徳三洞道士孙文杲校勘观察支使给事郎殿中侍御史内供奉长孙公受界造　有唐开成三年嵗在戊午正月十六记
　　卧云道士来相辞相辞倐忽何所之紫阁当春凝烟霭东风吹折花枝枝药成酒熟有时节寒食恐失松间期冥鸿复见伤分翼髙飞展转心无疑满泻数杯酒狂吟几首诗留不住去不悲醯鸡蝣蜉安得知大顺元年二月十九日华山道士鱼又题
　　右军曽写换鹅经珠黍仙书骨气清防到柳公心正处千年笔谏尚驰名　赵岩　鲁詹圆印
　　硬黄小字临黄庭曩晨见之独小字度人经未之见此开成年柳诚悬得意细楷也有宣和题标可证时一展诵便到黍珠郁罗萧台又何必太清顶之表前集贤待制冯子振奉皇姊大长公主命题
　　正书之擅名者自魏钟繇而至于宋得四十四人而唐柳诚悬实铮铮乎其间则夫墨妙笔精有不待赞矣其入宋秘书凡六帖而书人经者二此卷特其一尔是经乃晋宋人伪作至诚悬时相传已久故信而书之近代紫阳方回则谓五季蜀王建时道士王乔始造且确然勿自疑不几甚可笑欤使回见诚悬书此吾知其颡有泚矣　洪武九年六月十五日翰林学士承防金华宋濓谨记
　　深顿首顿首辱不鄙弃驰示柳诚悬真迹希世之寳也前题后跋皆佳我师尊笃好致此异品掩然一拂过目已若刮金箆何当得把玩累日也大寳不敢久留窃恐穿壁飞去幸检入合璧事类容别作报草草上记　少宰相公蒲汀老师函丈　门生陆深百拜蔵真草书清净经【在纸上】
　　贞元元年八月廿有三日西太平寺沙门懐素蔵真书时年六十一嵗　苏耆家蔵
　　懐素居零陵以蕉叶代书日庵曰緑天自叙云醉来得意两三行醒却欲书书不得又云人人来问此中妙懐素自云初不知皆透彻向上一步语所谓一拳打透虚空不为律缚者也禅与书念头逸发故宜其然哉　大梁刘世昌谨题
　　右唐僧懐素草书清净经笔法髙古其为真迹无疑先君子于石田先生处尝见之毎与余言其妙云后有刘世昌跋尾者是也石田没归邹氏屡欲物色一观不可得邹氏没又不知流落何处己未秋客来有示者精神焕发真有骤雨旋风之势惜先君不得再见为憾卷后有苏耆家蔵四字耆字国老其父子兄弟赏鉴精确所蔵法书名画甚多素师自叙亦尝在其家又有绍兴小玺曽入思陵秘府韩平原当国时内府珍秘多入其家昼锦堂印是也在元为乔仲山所蔵故有乔氏篑成印仆平生最好素书所阅甚多未有如此之妙者也展卷累日不忍释手因题其后而归之　嘉靖三十八年长洲文彭记
　　唐释懐素食鱼帖
　　老僧在长沙食鱼及来长安城中多食肉又为常流所笑深为不便故乆病不能多书实愧予报诸君兴善之防当得扶羸也　即日懐素蔵真白
　　素公草书超妙自得笔老而意新在当时已为独步虽散流人间甚盛然自唐迄今二百余年士大夫家所蔵罕有完者而此帖首尾皆具尤可珍也　宣和甲辰七月中中浣竹西呉喆书
　　东坡先生评蔵真书云此公能自誉观者不以为过信乎其书之工也然其为人倘荡本不求工所以能工如此没人操舟无意于济否是以反覆万变而举止自若近于有道者耶今观此帖有食鱼食肉之语盖倘荡者也至于行笔遒劲如屋漏如屈铁非工其能如是乎　竹西又题
　　蔵真既食鱼肉公然举以向人计其胸中当无一毫讳所以书法超妙至于如此士大夫日拙于伪遮防百出乃欲以其余力办天下事何可得耶靖康二年四月丙子李璜题【后张宴沈石二跋巳刻亦砚亝三笔】
　　素公客舍等帖【宋徽宗御书金字题签】
　　吾自旦及今食噉苦不下非常闷闷复在客舍所求者并乏加以年老期汝等复得年月耳　一日
　　圆而能转字字合节同桑林之舞也【此段项子京刻研右圆字甚竒】常以忧闷为其劳也冬熟将船取米物必寄千斛乃可时也药物十月内示采取之还人不复耳三月一日报懐素小草客舍等帖唐代絶伦世亦罕见子孙宜寳之干徳二年五月四日开封曹用家蔵
　　懐素唐朝草圣超羣所谓笔力精妙飘逸自然非学之能至也熙宁九年二月一日河东薛绍彭
　　帖首及接缝处俱有宣和政和绍兴天水双龙二小玺尾有内府图书之印又有秋壑图书
　　懐仁集王圣教序
　　古人摹书用硬黄自运懐仁书圣敎序特为姿媚唐时称为小王书若非懐仁自运即不当命之小王也吾家有宋舍利塔碑云习王右军书集今为习正合余因此自悟有防　其昌
　　髙闲上人千文
　　闲之书不多存于世其学出张颠在唐得名甚显董逌谓旭之纵横振发超忽灭没若雨雪霜雹雷轰雷激非有意于喜怒哀乐而于书发之者观闲此书可知其善学旭矣乃米老欲悬之酒肆何耶　世贤子识
　　杜樊川书张好好诗并序【有刻不録】
　　末有洒尽满襟泪短歌聊一书字漫不可摹樊川此书深得六朝人风韵余所见顔柳以后若温飞卿与牧之亦名家也　其昌
　　韩致尧手简十一帖
