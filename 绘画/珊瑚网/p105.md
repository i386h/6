<!-- { "loadSidebar": true } -->
　　兰雪子脱畧干戈外逾十年未尝有忧色所至读书虽败壁頺垣霜晨雪夜不倦斜风横雨有所不避也一日持枯腰轴过小蓬股曰吾读书处号破窻风雨吾师汪翰林先生所命也铁厓先生记其端文雄诗豪继其后者珠贯玉叠公其无一言乎哉予应之曰列仙之儒之言倬乎云汉之章矣予尚何云虽然当破窻风雨之时人不堪其忧而士之读书穷理其间者不改其乐也是故观风雨之势足以助吾气之浩然听风雨之声足以资吾趣之洒然风樯阵马不足为其快也龙吟虎啸不足为其壮也金舂玉应石裂竹折不足为其清也峻宇雕墙璇宫瑶台云窻雾阁不足为其坦而幽安以乐也当是时岂知破窻之陋风雨之厄哉破窻不能陋风雨不能厄则吾之神爽飞越若骖紫鸾驾白鹤度银潢逰碧落上玉京以登五城十二楼也果能若所适则羣仙之地位清髙隔风雨者吾将告之以百万亿苍生命堕颠崕受辛苦也虽然未造乎是则忧民之忧者必先忧己之忧乐民之乐者必先乐己之乐忧之如何忧其不能正己而已乐之如何乐其不复徇欲而已吁吾灵台丹府若泰山盘石之安若青天白日之明若松泉兰雪之洁则吾所处之地破窻之破自破而吾丹府之窻不可破也破窻之风雨自摇撼而吾丹府之窻不可以摇撼也则吾廓寸地于八荒开冲襟于千古者风雨且不识又安知所谓破窻也哉士不可以不毅吾于兰雪子不能无所劝云东海滨艾纳老友钱叙
　　一灯风雨寒窻破读书不知秋怒号恍如扁舟在江海但觉四壁皆波涛对牀髙卧无此客倚剑长歌空二毛晓看庭树故无恙千峰云气落青袍　武夷山樵者钱惟善
　　刘郎读书如学仙朝不出户夜不眠时闻破窻风雨夜正是澂心对圣贤苕溪王子图景象敬亭山色青连天执经念子最清苦亹亹论道心相传鸡鸣喈喈天欲曙疏櫺萧飒寒声度庭前漂麦总不知屋上卷茒宁复顾人生穷达那可知玉堂金马自有期青藜他日夜相访却忆破窻风雨时　宇文公谅
　　敬亭山下读书庵破纸窻寒尽自堪但怪蛟龙嘶匣底不知风雨暗江南云横墨海秋帆断花落彤楼晓梦酣五色石崩天项漏须君子脱巨鼇鑚　时至正乙巳秋八月十五日防兰雪聘君于铁崖先生小蓬台见示此卷遂为之赋金尽山人钱岳
　　幽人读书味真乐坚坐那知风雨恶他年髙步玉堂中还忆破窻寒寂寞　三衢徐汝霖
　　王叔明画卷有听雨楼与此卷絶类但此图更清润有赵呉兴法尤可寳也跋者十余人皆名士铁崖语甚奇惜不传于遗集　董其昌观于金阊官舫因题丙寅仲春望
　　岩居髙士图
　　临池学书王右军澄怀观道宗少文王侯笔力能扛鼎五百年中无此君　题王叔明岩居髙士图倪瓉琴声相继读书声坐觉乾坤气独清一曲髙山流水远千编深雪小窻明音非妙指安能发学必通经可得成富贵人生俱有道韩公何论短长檠　方外夷简题后有陈留张璧长干沙门子仁灵谷沙门清源天竺沙门博洽诸诗失录
　　黄鹤山樵铁网珊瑚图
　　铁网网得珊瑚枝寄与东呉苑髙士翠羽飞来毛羽寒石化青羊叱不起金鼎夜炼天地根闭门不识桃花春呉烟拂草瀛洲绿鸟啼花落空愁人百壶美酒恣倾倒销尽春愁人不老却从鹤背看尘寰四海如杯嵩华小黄鹤山中樵者王叔明画并题
　　天上仙人王子乔由来眼识天下士黄鹤山中卧白云使者三徴那肯起昆仑树老盘玉根青鸾对舞瑶台春昨朝赠我神锦段谓我九老仙都人阆苑花前因醉倒谪下人间容易老百花楼中作酒狂一声铁篴乾坤小玉崖生范立奉和
　　王公独得天然趣挥毫不效丹青士澹墨银笺扫画图琅玕屈铁参差起碧苔暗水流石根深山花落黄鹤春琴书几杖白画静何因致我尘埃人髙平之仙非潦倒醉后狂歌不知老有约卢敖赋远游九齐烟望中小豫章胡俨次韵
　　升中文兄示及叔明王公所寄诗画令仆品题之仆随口和韵升中欢赏既久即命书以冠其颠云珊瑚千年生海底至寳终当遇奇士黄鹤仙人狡狯徒笑蹋灵鼇轻掣起波涛洗尽泥沙根元气尚带龙宫春裹藏什袭赠知己长生范老非常人明窻玩之惊絶倒世间一任韶华老钓竿犹记拂长柯三防神山眼中小　呉郡顾禄奉题
　　王公外家袭金紫不比寻常韦布士一时结纳多誉髦早嵗声华倐然起闲移翠竹当云根更有古树枝含春自云珊瑚出铁网投赠岂与尘中人范君相见即倾倒喜盍朋簮成二老玉壶满泛紫流霞痛饮狂歌天地小益斋王彦文奉和
　　黄鹤山人多意气真是髙亭老仙士挥毫髣髴如有神怪石嶙峋笔端起琅玕玉树生云根画图夺得江南春迩来遨游东海上持赠玉崖之髙人两翁相逢遂倾倒醉里不知天地老持竿共结沧洲期一钓犹嫌六鼇小奉和黄鹤山樵赠范玉崖诗韵东防李仁
　　黄鹤山中名画史自昔才华冠多士淋漓醉墨冩幽篁翠梢摇摇拂云起古树槎牙铁石根虬枝紏结江南春苕华空绕外家宅玉堂仙去今何人清尊却忆花前倒忧乐只应怀范老画图难寄相思心沧溟浩渺珊瑚小安湖老人王士显【武韵】
　　廷珪墨扫金花纸知是香光老居士凤向髙冈时一鸣龙从碧海双飞起紫苔碧藓云根占尽湖山无限春上题诗句添藻丽远赠髙平英伟人此图当世俱压倒我亦倡酧继诸老髙堂落笔风雨惊不觉气吞云梦小沈瑜奉和玉崖前韵
　　山骨嶙峋浸秋水虎视眈眈如胄士青鸾三五阆风来下立瑶堦不飞起坡头有树蟠虬根上凌霄汉中含春只疑老蛟出海底化作千嵗之神人眼观此图欲絶倒飞上香罏寻五老一尊试酧湘江仙望望君山隔云小诸生张礼
　　仆既题诗于上兴犹未已再赋一首赘于下方尚希玉崖文兄清览云　呉郡顾禄
　　鹤山老樵列仙徒玉崖先生名世士一时倾盖两相逢作画赋诗髙兴起欣然为冩竹数根傍有古树囘阳春蛟龙盘拏凤鸾舞清气自然能逼人金壶墨汁都倾倒压尽苏公并米老须臾更着石嶙峋海上移来蓬股小黄鹤仙翁寄余诗画两学贤友俱有和章明窻展玩珠明玉润照耀后先其修篁古木清趣不减在于昆阆间也喜不自已余初效颦之后复续此诗以谢诸公之佳贶云尔
　　黄鹤仙翁有诗寄不比寻常书画士天入丹山鸾凤飞雷惊陆地蛟龙起人生如寄萍无根相逢意气皆如春东呉文学最潇洒二王尤是风流人长仙醉来玉山倒散尽黄金数东老更期李白共飱霞谁信壶中天地小钱唐范立
　　图作两枯树古干嶙峋俨然积翠池所植后见宋人网鱼图爱其景色幽妍而售画者欲余此幅遂举以相易未几网鱼图又归之盛彦修矣烟云过眼可胜三叹　封禺外史玉记
　　王叔明双松图
　　一个钓船千顷月两株松树满山秋如今老作江南客水国渔鄕处处留　王防画并题
　　碧眼支郎耳更聪轩楹占断白云中有声听到无声处错认长松是老龙　丹丘柯九思
　　听松图【八十三翁马士英书叔明为古松禅师冩】
　　年去年来年复年长松乱立南轩前绿隂遮却半天日声气欲惊山虎眠老僧时倚防干听听之有动还无静风击风敲朝暮声飘然不碍芙蓉镜松梢挂月月放光一白倒浸莓苔苍涛声响于弹八琅隔窻汹汹形体忘我亦乾坤清气者十年埋没红尘下踏遍东阡并南陌几欲投闲闲未得听松轩人年已大两耳松声几经夏平生爱人青松轩耳听不厌松声繁他日东林结莲社再招陶令来只园听松禅客耳能聪着个幽轩万木中风卷翠涛声急处海门飞出老虬龙　广信呉元善
　　黄鹤樵叟竹石
　　凌云髙节凤毛疎错落霜根老不枯仙子已乗黄鹤去玉笙吹月向蓬壶　题黄鹤樵叟竹石荏溪张辂菉竹猗猗白石齿齿紫萌纷填翠实甘美凤兮凤兮当来鸣而栖止　方泉金彦桢
　　风落湘江秋正波重瞳消息竟如何竹间犹有斑斑泪应是英皇恨更多　五云生
　　王叔明竹趣图【欵云上防为怡云上人冩】
　　蛰龙翻空翠涛响玉虹吐雨秋波爽天风吹出读书声时有幽人自来往　钱唐王羽
　　茅屋书声杂涧声一帘山色雨初晴萧萧翠竹无穷趣更有琴樽趣又清　竹本无趣人自得竹之趣犹渊明之得园趣耳画者题者其亦得竹之趣乎文中藏之亦同得此趣者矣丁丑嵗十月朢日浚仪张闲识
　　我昔曽游黄鹤山山人留我闭松闗山中风雨经十日万壑千巗空翠间别来浪迹游湖海嵗月茫茫不相待回首东南频梦飞山空鹤去人何在画里依稀记往年水光山色自依然寻游尚有山中客挥手谁招鹤上仙竹隂深锁秋窻曙疑是山人吟啸处人生行乐付东流万事浮云总何许我欲山中访旧游酒船横渡洞庭秋长歌黄鹤归来曲尽洗胸中今古愁　青城山人王汝玉
　　磵底茒茨六月寒清风绕榻翠檀栾此君别有何情趣卷幔令人不厌看　谢缙
　　云嶂参天列翠屏石泉飞雪洒嵒扃竹声琴趣清如许尘世谁能洗耳听　义易偶桓
　　又竹趣图【为王黄合作】
　　仆暇日为郡曹刘彦敬画竹趣图甫毕而一峯黄处士见过仆出此求印正处士以为可添一远山井樵径天趣逈殊顿増深峻矣时省郎耿君督兵华亭索仆画甚急思拙笔弱顷刻不能就用辍此奉献　呉兴王防谨题
　　叔明公子文敏公之外孙也天姿神品其于翰墨深入晋汉至于鉴裁尤所精诣鸥波之宅相非子而谁耶至正壬辰冬公望一峯道人年七十三
　　元人墨竹
　　秋夜凉如水苍竿戞击清喷泉珠错落带月弄寒声天台山人周景升题于竹西艸堂
　　元人墨菊
　　华上霜压鬓寒葛巾漉酒不曽干髙风千载无遗影谁冩墨花秋露【栗里秋香】　海渔子题
　　水国秋髙八月凉谁将玉杵捣霜西风吹入东篱下万朶无寻一防香　钱唐凌云翰
　　江国秋风第一枝清香不殿义熈时柴桑午夜藤萝月景入疎窻色更奇　时甲午冬竹雅裴日英作于荆南客邸栗里秋香一云钱选笔先荆公得之呉功甫玉记元人情仙花辇图
　　花是情仙仙是花七香百合万吹霞雪麋神力无教失漠漠冰天落内家　桃花梦叟题
　　仙辇非俗驾可彷佛乃以古树根及虬枝盘结上覆杂花为幙一白鹿驭之坐辇者明珰翠翘冠碧瑶莲瓣缀枫叶垂霞帔朱舄侧粉幇如削圭玉手握团扇支頥娟娟若有所思即所谓情仙也前导两侍见执绥按辔各锦纒头揎臂络金钏豹皮槲叶围纎腰一红屐蹻尖一黄靸弓様双股现晳腻如毛衣状偶语若有所指应促情仙赴约乎假使鹿仙相值定受骑颈矣故老铁云雪麋神力无教失耳末句则亷夫当时极羡天魔舞女背行莲掌疑仙姬堕此情种欤此幅为仇英所临在余家余又有瑶岛羣真图亦元人卷后女真数队一秉耜一挑大葫芦作队一荷篑一束芝艸一倚鹿一控鹤作队一拥巨笠一种芝盆中作队一跨凤一乗青鸾在海天云际作队俱作毛女妆束焉客阅而咤之曰毛女一而已矣何若是其杂然耶余不答惟简诸载记条列若干为毛女女谱分其仙凡得六类璀璀灿灿怪怪奇奇亦无形之丹青也梯仙国平阳冲子识于风阁之气韵生动间元人着色春景山水
　　桥囘绿水斜春树隔烟霞隐处谁云识千峯只一家云隐
　　青山翠黛裛晴霞流水溅溅带落花不觉云间有鸡犬始知空外有人家　海渔
　　元人松斋沐发图
　　松翻翠影罥茒斋千里风云入壮怀沐发据床忘对客不知谢万怅然囘　张渊【国初人】
　　列嶂飞泉过雨时回风碧浪影差差扁舟底事不归去更向晴波照丝　文嘉
　　元人题江叟吹笛图
