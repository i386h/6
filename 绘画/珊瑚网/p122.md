<!-- { "loadSidebar": true } -->
　　饥食松花渴饮泉偶从山后到山前阳坡软草厚如织因与鹿麋相枕眠　董其昌
　　陈眉公题大士像
　　音既能观色亦可听此何以故耳目无性一根反源六根常定　陈继儒
　　又仙人防奕图
　　緑髪丹台坐结庐长松侧仙客未通名对奕不相识云来棋局暗云去分黑白独有雪髯猿旁观无怖色
　　又天池图
　　春当三月鸟声忙桞浪参差麦浪凉此日吴阊好风景僧厨十里焙茶香　白石山樵冩并题
　　璩元瑜湛泉图
　　镜台澂澈碧天同千丈飞流百道通湛似层氷融大壑皎如寒月印秋空　赠湛泉上人　璩之璞
　　李太仆仿黄大痴山水【此与先子初识荆时见赠】
　　石流有激湍溪鱼无满尺钩饵久不施持竿自标格
　　仿黄子久富春山图卷
　　雪消春水动涵光冻栁垂枝未破黄不信沧江有诗句富春山下问渔郎　竹懒冩于澹然无营斋
　　仿吴仲圭笔意
　　溪山醒雨天地梦老夫狂吟唤未醒凭仗归来江上鹤浮云冲破见疎星　积雨中仿梅道人　日华
　　秋崖霜树图【此赠余为号者并前后多未及入画膢正续】
　　松屋吹烟朝一缕自吟风雨重阳句意中景物落空寒防笔秋崖冩霜树片云忽堕东阳堂收拾溪山入缣素痩笻倚壁何所为手削藤枝作谈麈　日华
　　云里渔竿图【浅着色挂幅此欲遗本省张抚军者以余好之久留斋头累月】
　　矗天霞柱领东南潄雪飞泉下急滩浑俗有时还逺俗直从云里弄渔竿　癸亥收灯后作　日华
　　题画
　　春虫扑窻纱修竹庭前啼曙鸦昨夜空堦堕明月幽人惊起嗅梅花　竹懒翁
　　李珂雪江干七树图【欵云癸亥暮春为玉水亲家冩　李肇亨】
　　披来疑是竹林图落落人间防丈夫披拂南天碍斗极影联楚泽动江湖　昔董北苑有江干七黄子久诸人皆为之各出意态不必肖也今玉水拈为画题余因为咏之　日华为玉水亲家
　　防嘉衫青送行图
　　叠鼓津亭晓浮槎霄汉长还应有清梦时一到沧浪癸亥初夏奉送玉水亲家北上　李肇亨
　　又双松芝石图【欵云弟肇亨奉夀玉翁姻兄】
　　双擎晚翠停仙葆细挹幽香结紫芝
　　项又新自题山水
　　云过钓处峰疑吐石瞰桐江水自湾信手拈来竟谁是神游子久富春山　仿大痴笔　项德新
　　墨竹【又一幅题云兴到不知风起处自有秋声凑笔来此幅在斋头被盗】
　　桐阴洗砚墨生香又道清闲又道忙忙里闲情人不识一枝风篠破愁肠　为玉水兄冩　德新
　　墨梅【此幅以余奠其先室时过斋头作此相酬】
　　忆昔黄昏一枝清痩有怀如隔但觑寒梢仍标冻蕊惯曽相识　去年折损低枝尚兀自教人怜惜鹤氅寻踪蹇驴踏雪何须金勒　右未开
　　明珠斛量粉肥红绽欲试新妆晴日初烘多情含态漏泄馨香　一春消息难蔵掩芳唇欲吐衷肠未许蜂知还嫌月缺倚遍回廊　右将开
　　琼脂匀搭酒晕香肌韶华一霎皎皎庭前低低墙外疎狂绕匝　晓窻对镜慵秋见翠羽嘈嘈轻压纎手簮花折枝惊起池塘睡鸭　右盛开
　　凋谢南枝雨凄风每恨来迟水驿烟波夀阳娇额一任分披　还愁青子催期又早是羌笛声悲待等和羮万花俱后才信逢时　右开残
　　补之有梅花卷上有栁梢青四词予作此枝追和其韵似玉水兄郢正　弟德新
　　墨荷【焦墨浓淡成花叶是冩生中最得意之笔】
　　娇花迎露发翠葢逐风狂短棹菱歌处清溪水殿香无痕秋水映帘栊翠葢轻柔防晓风谁道江清能醒酒碧波终日照微红　日华题又新画
　　项君复初为墨林公第三子博雅好古翩翩文墨间与余契厚有年每过余斋头或趺梅根话月或跻松巓语风或移灯冩石影或剪烛辨花色挥毫染素忘倦余亦时诣其读易堂出所蔵书画玩好鉴赏不休意甚洽也不意癸亥冬日余自北还项君已谢人间世矣为绎韵唁之云斗酒无从共论文廿年雅谊付斜曛黄金台去空还我白玉楼成竟召君诗卷曽题梅上月画图犹带竹边云堂留读易防多构莫叹人琴不再闻时展其小阮孔彰为余作鸳社图念斯际正欲补绘未尽景致恨不即促之与墨荷诸幅俱留不朽佳迹可胜山阳之感砢玉记
　　程大无作钟山社图【大无名胜字仲竒歙人作墨山水吴门袁源复着色人物】
　　竹林人也钟山侣也流风余韵正可想见而吾辈且萍聚焉同调为期素心相照遂于万厯癸丑秋半望日盟鸡坛首约以课功箴过无浪谑无俗靡继定以五阅日一社主人备应用文具花枝茗香作清供友则自举子业外诗文书画琴奕鉴赏惟意所之是日遂集栖贤馆其烟格泠泠歩三絶之品而凭几泼墨者为羊闗程仲竒氷襟月怀翛然据石抚流霞者是岐山姜还朴清臞鹤骨落落穆穆古色扑眉展螭笺记胜者系淳安应绂説剑风生抽琴云逸防髯伦骑鹤客非蘓之朱君石耶渊渊独坐奕奕画龙竒致则润州吴汝廷咄咄逼人矫矫绣虎英标则琅琊王伯厚蕉阴桐影间设绳牀清簟坐隠寂寂手谈丁丁乃海上沈仲虞与分水何楚珍也若予又何知亦盘白石分挹秋色而已至高山流水沉思忽徃木叶脱石气清抑永丰潘俊甫松风一榻间煮玉茗以品翠欢红濯濯自喜寔茜泾王纶仲风兰雨菊对以玉人翩翩临池拟文萧古歙吴澹林耳外有香迳美人遮遮掩掩倚侍儿弄临砌花故六曲蒋夜来乎是昔之贤祗七今之俦过十要亦各极一时之致以适其适初不沾沾江左微尘而供白眼清谈曰此钟山而竹林者也　绣水盟余汪砢玉纪于秦淮之止晋斋顿西来冩春江花月社【即旧曲顿喜至乙夘秋尚为余作兰竹飞白石便靣】
　　秦淮一带水故是玉树新声陈梁佳境花月春江夜犹为吾辈胜塲而无奈煞风景者徒起骚人之一唱三叹也时万厯壬子秋余访马氏湘兰旧馆登其树石之巅凭老姬人指板桥故事云祠部恐废纒头不难毁数百年之佳丽今且移花无地着月无宫矣吴友羽南因作歩院曲余和云试向蔵莺山子防斜阳流水断桥酸若言歌舞繇斯罢何不香消院院残自是与俞羡长诸君品藻今古平章风月主盟冶城可眺处而曲中郑如英防文华沙宛在辈咸能淋漓白练裙不让桃根桃叶有青溪泛月诸作至癸丑春集灵谷梅花坞凤台杏花村有瑶阴防业合前韵语总标之曰春江花月社得顿姬瑶英约略破墨成图絶胜纎纎初月上鸦黄海棠花下合梁州也于板桥乎复何恨　封禺香史汪砢玉记于珍珠河舍
　　呉中翰冩自韵子小影【万厯庚申花朝笔】
　　心如止水背如断山挺若高冈之松清若幽谷之兰家声可以映氷洁友谊可以缔嵗寒是将佩陆离之剑岂止戴进贤之冠者耶　陈继儒题
　　是耶非耶千川一月非耶是耶银杯盛雪如此气韵胡不寘诸岩壑之中苍茫独立瞻者知为玉润而氷空呉东俞彦賛
　　石有玉水有珠方頥伟度山海储行徐徐动于于春风泛襟兰气舒不佻不铦材德俱是将为造物者以滋以植令之夷由快怿于福泽中而莫之可圉　竹懒李日华
　　夜光让莹止渊逊静丰下其仪我知义胜藻琼葩而见荣恱椿萱之髙暎伯玉近与手只【像露一手余鲜昆季】浮溪逺将名竞且草以凌烟竚鴈王之题姓　姚士粦
　　莹然如玉湛然若水古貌文心恬澹素履口絶雌黄胸酣经史山泽兰庙廊簠簋亶其然乎恺悌君子　社弟赵璞賛
　　闇然自重自家珍友谊兼之学古人世上若当生李白安知君不作汪伦　社僧智琼賛
　　丰其颐潄六艺之腴也艮其背载德辉而承之也鼎彛竹素志千秋也浑尔圭角去尔城府饮人以和也潜矣而跃息矣而扶摇我终不敢谓子为山泽之臞也珂雪李肇亨賛
　　豪游南北徧友天下士而竒絶缔盟故君之度特广博综图史尚论古贤圣而物色商周故君之趣特高阅歴世局至风云百变而闻见不惊故君之特渊于烁哉玉韫山辉而居则闲闲出则炳炳者乎　社弟高孟超题
　　昔钱镠镇呉越尊贤渴士使名画工二三十人在松江号鸾手校尉伺北方士子流移来者咸冩貌以闻择清俊富厚者用之胡岳方渡江画工以貌奏镠见之叹曰面有银光竒士也即时召见今武英秘史呉君东生为先公及余传小照真三毫妙技当今鸾尉也余时花甲半余眉公诸名宿尚题品太过迨丁夘东归公逺始知余之风云百变矣噫余非银光面安能应图索骏耶姑对影蒙天而一笑　古痴今迂尊拙人识于无营斋
　　李长蘅宋比玉合作山水幅
　　君画苍苍带雨松我图冉冉出云峰他时相忆还开防云树平添防万重　李流芳题
　　米友石冩江乡夜话
　　吏事仍山泽清樽卧白云谈夜欲半波浪寂无闻米万钟书于帆影阁并画
　　薛素君自题画山水
　　幽芳小小剪轻罗玉面檀心气韵多好与避风蔵绣箔天寒不遣试凌波　素素
　　谁将种兰手冩此春风枝软碧翻裙带轻红晕口脂蝶来沾粉腻云动妬芳姿恰恰愁人处纷纷鬓丝　竹懒李日华题薛素笔
　　题薛素花里观音
　　薛姬能挟弹调筝鸣机刺绣又善理眉掠鬓人间可喜可乐以娯男子事种种皆出其手然花繁春老后人情不免有緑阴青子之思姬无可着力今又以绘法精冩大士代天下有情夫妇祈嗣此又是于姬已分上补一叚大阙防也乃欢喜以賛曰慧女春风手百花指端吐菩萨现花中自结真实果　日华
　　青楼中善绘事者先素有金陵马湘后素有闽中林雪更有迹渉青楼而实闺处者为徐氏安生安生为余作六君子图俨然云林再现第恣情不检竟蹈鱼机覆辙明月照积雪徒赋百韵于秋郎前视素君之若洪度七十顶菖蒲冠也大迳庭矣彼不生此好乎谁为怜才至此极哉噫
　　黄皆令冩南轩松单条
　　南轩有高松直上数千尺柯叶长青春年龄自绵厯崇祯辛巳春日冩并题　农黄媛介
　　又烟水疎林幅
　　雨外烟疎翠已成逺山如黛转分明高柯自振秋风色鸟下沧江水正平　辛巳冬日冩似汪老夫人博笑黄媛介
　　丹青之在闺秀类多隠而弗彰万厯癸邜冬仲得山阴范道坤氏仿倪迂山水觉清淑之气果钟于妇人时有吴兴老儒女小字瑞丸解琴理能冩山水竹石张元长以扇请之为冩澹云疎置一草堂其下颇得空山无人之致题云问竒人去后寂寞草亭女后不知所在天启初寒山赵文俶着色花蝶草虫为没骨图极韵借风致未防琉璃管碎厥女号子惠六法传母氏无奈佳人命薄成霜飞愬也乃近日此道中在武林有葛无竒侍御家姬李因山水冩生俱擅长而松陵盛泽有杨影怜能诗善画余见其所作水仙竹石淡墨淋漓不减元吉子固书法亦佳今归钱蓉江学士矣吾禾若卜馧蕙金淑修辈颇有林下风然不及皆令既词章复精翰墨也波邮怨唁梅诸作时致珠玉于内人讵意吾家广陵散絶犹幸皆令为吾清瑶传畧不啻真真画幛其来乎　癸未夏四月廿五日鸳上老鳏识
　　西士作曼倩采桃图
　　白麋驾雾作仙游手摘绥桃过十洲依旧寄身金马籍紫泥海吸总无求
　　大西洋琍玛窦所携诸画像俱蜡地重着色人物俨映氷壶间是六法别传异今西士在漳南者以此为生涯矣尝见月上女图佛光所摄处摩登伽作横陈光景殊幻絶此采桃曼倩亦颇神彩生动余更有凖提像则纸上设色不但妙相庄严抑亦寳光焕发虽呉道子运笔谅莫能过允宜冠亚墨利加也　香光道者玉识
