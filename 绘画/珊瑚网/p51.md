<!-- { "loadSidebar": true } -->
　　第二卷张有道书变章法创今草为古今第一昔人谓其如清涧长流萦洄崖谷交龙骇兽奔腾挐攫今此诸法帖俱有之米元章以真迹久絶疑为长史书恐长史不便解此耳书词祖希时面祖希张之也与大令同时其结体小踈亦在山隂之下余尝疑其为大令书又以为张融思光巵言载之甚详八月一帖自古雅米元章黄伯思谓崔子玉为唐人书无所据谓钟元常宣示帖为右军临书白骑遂帖为大令临书长风帖为逸少少年时书却琅琅可据虽然买王得羊尚可况赝元常真右军大令哉皇象文武帖冩东观校书郎髙彪送第五御史箴语后一表云是唐人书亦以章法类有道八月帖耳书赋称其龙蠖蛰起伸盘腹行书断称其沉着痛快才力似蔡邕而妖冶不迢肩吾品以上下葛洪谓之书圣然哉张茂先王茂一时名臣然俱入能品二帖风棱髙利雅亦相当元子有真淳之称似未若虎儿恨不及见耳王氏诸彦无非上乗所谓触目琅玕宁独风范世将两表评者谓得元常心印惟廿四日帖为髙平三世豪翰评者谓方四章健逸发骫髀亷棱独表光絶览之故当尔尔衞公自夸得伯英骨与索靖一台二妙似不及索安石虚和流动着品不弱帖所云道民者五斗米道也皇恐再拜政是佞其师尊耳米颠不知便意非真噫亦轻于持论矣书法至晋魏极矣纵复赝者临摹者三四刻石犹足压倒余子诗一渉建安文一渉西京便是无尘世风吾于书亦云张华称丞相王珉称司徒卫瓘位至太保止称尚书令皆王着不读书故也第三卷庾元规书媞子江淮间呼母为媞书箱计是奉母作此人乱天下大舅不下桓元子但才不足可翼既蹇蹇书法亦古雅第欲遂比野鹜得耶按启事似上陶太尉者沈嘉字长茂窦臮评其势防而踈鸷撃失中杜预二帖米元章黄伯思以书辞疑之过矣晋语虽不俗故大不可解伯思又谓刘超笔与元帝近因絶外交不应复有此帖絶外交语出自窦然谓其一帖三行存者或即此耳徽操涣凝皆逸少子凤毛郁然懐祖乃有书名坦之不闻箕裘也今法亦似小拙司马攸即齐王也见能品赋云突兀嵩华参差斗牛许之至矣刘之御史中丞代王子敬题太极殿榜者赋称元寳刚直两王之次以僻故不能书其索征西前一帖章法纯古虽数经摹勒银钩宛然刘穆之评者比其类昻藏謇谔之士纪札诚可疑所谓俗语也张翼逸少叹小人乱真者临仿乃有余自运不足王敬豫导之子见能品陆士龙以下书不甚着羊敬元孔彦琳皆入妙品评者谓羊槭若严霜之材婉如流风之云谓孔如飞流悬沫吕梁之水工力故不如羊耳僧防两启结法与王琰乞江郢帖同端雅之极用拙笔时手办此耶此卷前辈评驳甚众要之不足论其笔法非后人可及也独题庾亮为元亮沈嘉为嘉长刘瓌之孔琳之王昙首皆去其一名谓杜预司马攸卞壸刘穆之王僧防为侍中山新沓为太守王廞司徒左长史也目为司徒山新沓杜征西司马献武王索征西晋人也谢庄宋人也皆列庾太尉王海陵间着不学至此何三馆诸公不一纠正
　　第四卷梁王筠沈约书诸书谱不载王结法殊散缓沈差有意耳阮交州在上下品行草入妙窦赋比之激溜悬磴垂条晩青张懐瓘云研行草出大王若飞泉交注奔流不息赫赫跃迅此帖信有之黄长睿槩疑非真过矣萧确者邵陵王子窦称其寛而壮賖而宻绰约文质天然超逸所书孝经一则耳真伪未可辨也萧思话庾品下上此帖亦佳梁武帝甚重萧子云肩之妙品今所书列子虽志在古雅如十月冻蝇何足师尚张懐瓘云当世多影效子云肥钝无力者悉非也此本定赝作不然石本翻易失真出师颂故应佳恨未之见耳长睿谓禇可南谪潭府时无侍中姓薛者又谓山河帖是枯树赋中録出者虞永兴大运帖欧阳率更比年帖是碑刻中録出者真书家董狐也率更行草圉圉寒俭吾未敢服膺懐瓘乃谓其跌宕流通惊竒跳骏不避危险示之二王可为动色羊簿以后略无劲敌岂吾见其杜徳机耶夫欲以残缣断石寂寥数行而尽千古士难矣徐峤之浩父赋述称其娅姹钟门逶迤王后陆柬之吴郡人书断入妙品谓其工于仿效劣于独断今二帖与薛稷帖皆佳李北海翩翩自肆虽行草不同亦云麾笔也陈逵晋人为中郎将今列之陈薄绍之宋人为丹阳尹与羊欣齐名今列之唐王着真村老开卷便供卢胡第五卷为苍颉夏禹孔子史籀李斯程邈宋儋卫夫人古法帖隋朝帖智果帖梁武帝评书及何氏二帖蔡琰我生一帖敬祖一帖孤不度徳亮白二帖懐素右军一帖张旭晩后得足下二帖无名氏移屋及意识二帖着亦以时代错杂真伪难辨故别为一本耳颉文科斗祝融峰神禹碑絶无此法至史籀皆伪作无疑黄长睿谓李斯田畴一帖乃李阳氷明州刺史裴君纪徳碑语其字体亦当尔谓程邈所作书今汉碑中字此为伪搆果也宋儋开皇中人仕至校书郎窦评其祖钟而体流着亦不晓耶智果书梁武帝评乃袁昻防有梁武帝答诏耳书辞不同者深山道士帖为栁产防为袁崧舞女仙人为萧思话防为薄绍之龙跳虎卧帖为梁鹄防为韦诞防不载王右军评辞及遗李镇东程旷平桓范惟均孔琳之帖不载孟光禄何者为正耳吾尝怪其訾子敬薄伯英以为未当何氏者长睿谓为不知何氏以为欧阳率更亦以其书法近之耳敬祖一帖以为子敬语法俱似之或好事者摹其书若圣教序之类孤不度徳二帖极与子敬帖中章草相同而差小移屋二行外遒飘逸及意识帖俱絶佳后有羊欣二字是欣书也
　　第六卷为王右军书开卷顿尔神豁米元章黄长睿谓适得书至慰驰竦耳皆近世不工书者伪作中间结体小踈韵度落凡时或有之谓尽伪作则吾岂敢惟殷生帖法既浅促又是辏合晋人书语为不得真耳然亦非郗愔书也七儿帖为之一慨甫过知命婚娶多毕种种琳球至恶者犹是道韫郎便堪乐死何必阿述始尔飘然与周益州诸帖意皆佳问君平子云后然汶岭防目终否素愿山川济胜须种夙根耳景风帖谓是贾曽送张悦文唐人集右军书果也庾子嵩逸少伯父行今称子嵩似亦无害彦国老不得尔晋人固似其父况他人乎昔人谓右军内擫大令外拓此大凡也元章诸君子泥之故右军笔稍大者涉放者皆定其非真迹不知此公龙爪金错变化万端区区蠡管求之毋乃为永和诸贤笑地下乎
　　第七卷右军书多神妙都下帖当今人物然而艰疾若此令人短气慨览今昔末运所乗贤俊并坠致足摧感黄伯思谓初月至前从洛帖皆伪毫髪惝恍间非吾识所能辨也皇象帖杨用修谓勿勿非勿三也系石笔误然此三字甚明恐是三思之三因促还皇象草故止之勿三耳承足下还来帖后有释智永字流放无一笔铁门限法或云是智永临右军书亦非也帖尾谨此代申不具非晋人尺牍语智永自作无疑自慰毒热二帖云唐文皇临本当别有据小园子帖米谓大令书似也右军父子俱在神品安得不交有结法岂因展笔小纵便尔致疑当由内擫之言误之也十七帖游目汶岭又复谆谆必欲果此一叚竒事然自谓年垂耳顺作书后不久当遂之岱矣不惟西游未果汶岭即岷岭用古字升庵辨之甚详
　　第八卷昔人谓死罪帖足下各如常帖为非右军书蒸湿帖大令代父书吾皆不辨然淡闷干呕咸古字须右军乃解作此蒸湿帖固一二大令风又焉知非乃公偶为之耶凝操徽涣咸有家学何据定为阿敬代笔也不去人间而欲求方外此或速是际竟语慨然慨然第九卷大令书神情散朗姿态超逸有御风飱霞之气令人作天际真人想一时羊中散辈相推尊之光艳腾踔防掩乃公梁唐二帝拟之河朔少年又辱之饿要之文武之政耳卷巾奉对帖是郗家离婚后语雅非敬懐不能作宋司空职遂累大雅度帖翩翩敬笔第帖辞曰仁祖欲请为军司谢仁祖卒时敬方十三不应便及时事长睿辨之极当但结法不类右军恐方囬书耳薄冷益部二帖米颠辨为欧阳其险近率更手也如非六朝后尺牍何长睿书絶不及米持论往往胜之者米以法黄以事差覈耳
　　第十卷大令书吾当托桓江州疾不退至分张帖元章诸君子谓为长史藏真赝迹吾不能辨第谓长史藏真去此尚三舎耳合观伯英草与此结构同恐是大令创草黄长睿所论崇虚观建自宋明帝防始四年以此证书之伪亦得之然书笔郁劲遒发纵出自余子譬啖恒山紫花梨亦以为快也大令似不分右军吾不知之习右军者自虞永兴褚河南后不能得一笔大令笔往往落李北海处赵呉兴及尔时祝京兆手腕指间当自有神物司之敬安能强哉　小祗园主人王世贞跋
　　元祐搨本阁帖
　　按法帖谱系及辍耕録所载二王府帖即淳化祖搨元祐中魏王从禁中借极搨百本墨用潘谷木多裂文夫淳化太宗元祐哲宗帝凡五世年已百余且庆厯中诏僧希白模于秘阁去太宗未逺尚翻石以兾遐传宁有百余年而木板尚完好者此帙墨虽淡而横纹甚伙牟学士巘遽定为元祐中岂有据而然乎抑失去篆尾之谓耶前有西野逸人禁林近侍二印后有李氏珍赏等印葢宋金陵李泰家物也尝侍光宁两朝故有是帖予特定为祖本以示世之博雅　正徳二年武功康海题
　　刘模淳化秘本
　　宋熙陵淳化阁采厯代法书以木刻置禁中大臣执政者即搨赐之此乃刘次庄模刻者复以楷书释于后与旧刻相伯仲又在徽庙太清楼之前虽止存六卷是犹麒麟一毛虬龙片甲亦不易得也　汝昜袁华题
　　檇李沈氏淳化阁帖
　　昔赵文敏公于兰亭帖有日减无日増之説诚以其赝本之多故也予于淳化阁帖亦云何者淳化帖传于世者赝本既多虽有真本多遇搨工不知用墨之妙而得其笔意者殊少此本凡四册葢今兵部主事檇李沈公家藏之物不惟本得其真而且搨时用墨有法致笔意不失为世不多见者惟沈氏子孙其寳之哉资善大夫南京吏部尚书萧山魏骥识
　　御赐官本阁帖
　　此先朝官本帖赐侍书李邰者今归蔡相家
　　宣和殿御书【此二十三字作三行徽宗瘦金书于前后有尤袤沈揆防失録】
　　社友屠用明尝谓余曰丁夘秋在武林得此官本阁帖只第八卷贮以古锦囊纸墨之佳目所仅覩遂倾槖得之未防失去深用怏怏余因举泊宅篇云前世法书名画有传之秘阁者谓之阁本流俗防书但云阁本则翕然称美范文正公知睦州奏以唐处士方干配严光位干为御史方逺祖下鸬鷀原取画像家无以塞命乡人但塑一幅巾道服者置之祠中元祐间有防下诸郡取前贤所冩真命所在如法图进睦守以严方应诏后人见英之像岂不谓之阁本哉夫当时所重若此宜乎今之追惜也乃郁冈笔麈云世以淳化帖为法书之祖然皆王着临书非从真迹响搨双钩者何以知之余见宋时御府所藏晋人真迹及唐模右军帖多矣凡阁帖所载仅得其髣髴甚则并画形似尽失之岂有摹脱真迹而舛盭如是至于赏鉴不精真赝并収连缀蠧蚀不成文理又其小小者也学书者欲据之而希踪钟王不亦逺乎知此似可解脱若庸流徒珍赝本又奚啻供英像耶时用明索方干秘稿入唐诗统籖因话及此【玉水】
　　泉州帖
　　淳化官帖宋时已如星凤今海内止传一本是周草窓家物在顶庶常所时往索观咨嗟叹赏以为神物下真迹一等此耳阁之支甚多世亦无复存惟泉刻较祖本稍痩而摹镌特为萧洒有生气买王得羊不失所望谓是耶吾闻项本初在华东沙史明古家华得其九史得其一文待诏为之和合两家各称好事连城不恡延津终年其难致如此第得泉本日夕临池助以笔意亦是快事岂其食鱼必河之鲂　董其昌观因题
