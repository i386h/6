<!-- { "loadSidebar": true } -->
　　枯荷容与澹相依芦荻花香拂钓矶一段秋光成霁景向人鸥鹭自忘机　翰林国史院编修官杜禧敬题绘鉴云周曾不知何许人与马贲同时差髙于贲尤长山水而贲为宣和待诏画人物花鸟山水二小景赵大年秋塘图【绢素精款识大年二字】
　　王孙爱写秋塘景髣髴苕溪秋意图白鴈青鳬乱沙渚荻花袅袅带平芜
　　余少阅宣和画谱每慕诸名士画而未获见恒恐岁久鲜有存者今观秋塘图乃宋王孙赵大年之笔也其残沙断岸落鴈飞鳬荻花衰艸摹写逼真自有神妙秋塘云乎哉吁画之若此者能有几乎世之竒物藏者当宝之　黄鹤潭鉴定并诗跋
　　塞云飞碧天初爽八月江南鴈正过寒雨散羣迷晩渚夕阳分影落晴波苕花秋早香犹淡菰米霜微熟未多髙起聨翩飞不下溪头矰缴奈渠何　练溪大祐溪上风生八月秋苕花如雪满汀洲数行鴈影横霄汉万顷波光浸斗牛埜鹤唳残山月上洞箫吹彻海云收何如赤壁扁舟夜人事虽殊景物侔　会稽张九功苕溪水落秋澄碧烟树微茫露砂碛一行飞鴈下晴空疑有严亲系书帛严亲白髪白于雪影落苕溪秋一色八月西风落藕花游子何为尚行役图中此景知何处太湖湖上烟水暮吴兴画手今已无对此令人重毫素昔曾弭节来湖州苕霅二川看白鸥今日南宫展图画令我因之怀旧游　曲江张伯恭
　　一片秋光淡复浓黄芦猎猎起羣鸿大年小笔天机妙写入鵞溪咫尺中　学古道人
　　赵令穰江干雪霁图
　　右赵大年摹王右丞江干雪霁图一卷上有宋缉熈殿宝贾秋壑米南宫赵仲穆私记顾仲瑛俞石涧题盖思陵御府之物经诸家收藏赏鉴灼然希世之珍也大年本王孙而水墨丹青清森古澹无宝玦瑚纨绮豪贵之习可谓蝉蜕汚泥皭然髙暎者矣宜其遗赏千秋重若璆琳乎　太原王穉登
　　昔人评赵大年画谓得胸中千卷书更竒古又大年以宗室不得逺游每朝陵囘得胸中邱壑不行万里船不读万卷书欲作画祖其可得乎此在吾曹勉之无望庸史矣　董其昌
　　赵伯驹仙山楼阁图
　　仙山楼阁固翠水芙蓉境也是图红峯碧峦瑶台琼岛琪树金花真人飘渺霞际觉精神清润使人望而知其详焉非赵千里其谁彷佛与　辛亥汪砢玉题
　　是图余见李氏清樾堂一轴正相似而画法逺不及盖临本也后得伯驹作禹王治水图为翰林杨荣跋人物长尺许笔路则疏劲矣尝过项又新出赵千里四大幅金书千里二字时董元宰同阅云此顔秋月笔也观此益见我家仙山楼台为伯驹真迹无疑矣　夗水汪砢玉重题于墨华阁书画笥

　　瑚网卷二十七
<子部,艺术类,书画之属,珊瑚网>
　　钦定四库全书
　　瑚网卷二十八
　　明　汪砢玉　撰
　　名画题跋四
　　米海岳云山卷【自题】
　　绍兴乙夘初夏十九日自溧阳来游苕川忽见此卷于李振叔家实余儿戏得意作也世人知余喜画竞欲得之尠有晓余所以为画者非具顶门上慧眼者不足以识不可以古今画家者流画求之老境于世海中一毛髪事泊然无着染每静室僧趺忘怀万虑与碧寥廓同其流荡焚生事折腰为米大非得已此卷慎勿与人元章早年涉学既多晩乃则法钟王此元祐初作也风神萧防所谓天成者非世间墨工椠人之可髣髴伯玉出以相示因书其后　绍兴壬午仲冬晦日平丘曹觌纯文
　　【李琪家藏子　铜印　　陇西　此是玉印篆刻孙永为寳用　　　　　伯玉　精絶宋印如此者甚少】
　　洪武五年嵗壬子九月十四日东鲁元顔思敬拜观【子敬】
　　云山烟树总模糊此是南宫鹘突图自笑顶门无慧眼临窓墨迹澹如无　米老此图初藏于苕川李振叔后入严尚书府今宫保闵公得之葢严与李同郡而宫保为尚书外孙流传有自而收蓄得所此老亦无所恨矣　治癸亥九月既望长洲吴寛书米南宫于画深自秘惜世不多有予平生所见咫尺小幅纸弊墨渝者亦无几焉而此卷长八尺烟云变灭气象晦冥正与敷文潇湘图同一机杼纸墨如新真秘寳也　墨林子项元汴
　　米南宫云山挂幅
　　芾岷江还舟至海应寺国祥老友过谈舟间无事因索画遂尔草笔为之不在工拙论也
　　漠漠云林小小山谁家茅屋隠松间石桥雨过天台逺采药仙人去未还　魏了翁
　　余昔年得米画一幅云山明灭烟树霏防竹间茅屋鹦鹉在花前学语声声呌颠絶也　玉水记
　　元人题米家山
　　雨过石生五色云过山余数层时有炊烟出树中多隠士高僧【元章用王洽之泼墨防以破墨积墨焦墨故融厚有味】
　　祝枝山题老米云山卷
　　襄阳松沈未曽干十里潇湘五尺寛樵迳不禁苔露滑渔蓑长带水云寒澄澄僧眼连天碧澹澹蛾眉隔雾防恐为醉翁当日写平山堂上雨中观
　　宋人洞天清录云米南宫多游江浙间毎卜居必择山水明秀处其初本不能作画后以目所见日渐模放之遂得天趣其作墨戏不専用笔或以纸筋子或以蔗滓或以莲房皆可为画画纸不用胶矾不肯于绢上壁上作一笔今所见米画用绢者皆后人伪作米父子不如此
　　米敷文楚山清晓卷【小简附】
　　友仁承録示文字深荷勤意并俟面谢友仁悚息再拜
　　老树笔间生竒石笔下出浓淡高低逺近山阴晴一半云烟没漠漠江天杳杳空不劳施力自然中便于沙际寻归路却忆霜林叶不红　子昻
　　冥冥蒙蒙方寸天不知所以然而然无根老槎湿风烟霾云懵懂栖苍晴牕开卷作三呌看得米家神气小浓兰涂墨幻东西丐我潇湘山色晓　海粟老人【怪怪道人】
　　楚山清晓画图成防滴烟云不乱真被遇先皇名愈震宣和到此几经春　永嘉吴沂夫题
　　吴融赋晓人服其妙元晖作晓图吾知其难况复有楚山耶过庭出此卷狼山五峰峨眉六合隠见云霭中晨光熹防人行鸟飞不足以尽其形容故咏歌之当与李咸熈岚烟晓晴许道宁秋山诗意同入能品小山【江南张小山】
　　蒙蒙烟树楚江湄寂寞渔村防短篱云梦舟中春睡足醉余犹记牧之诗　邓文原
　　防笔悠悠阅嵗华白头人竞几尘沙夕阳过尽春风老空使吟笺説旧家【春风作悲风】　观复老叟八十八嵗书丙寅季秋七日李寿庄
　　米友仁潇湘竒观卷【卷高尺余水墨山峰画在茧纸上】
　　先公居镇江四十年作庵于城之东高冈上以海岳命名一时国士皆赋诗不能记　翰林承防翟公诗楚米仙人好楼居植桐崇冈结精庐下瞰赤县賔蟾乌东西跳丸天驰驱腹藏万卷胸垂胡论古如河决九渠掀髯送目转八区欲呌虞舜起苍梧云云余不能记也卷乃庵上所见山大抵山之竒观变态万层多在晨晴晦雨间世人鲜复知此余生平熟潇湘竒观毎于登临佳处辄复写其真趣于卷以悦吾目并非他人使为之此岂悦他人物者乎此纸渗墨本不可运笔仲谋勤请不容辞故为戏作绍兴【阙】　孟春建康【阙】　官舍友仁题羊毫作字正如此纸作画耳【欵上有阳文友仁印】
　　右将仕郎米友仁画潇湘竒观一卷且自识之葢其父元章为礼部员外郎先居太原后徙襄阳过润州羡山川佳丽于是结庵于城东号曰海岳宣和间尝进友仁所画楚江清晓图上悦因得名当世然其笔意大率图与竒观相似却无画工习故士大夫寳之嗟乎一门清适自宗荐许亦可以见其父子之能矣上清外史薛羲题
　　米氏父子书画擅当世是卷沉着痛快字如其图尤合作也　临川葛元喆题
　　米家父子最风流防染毫端满纸秋海岳庵前天欲曙洲渡口望沧洲　呉匏硕
　　晋安曽环敬观
　　沛郡朱希文观于郑氏愚乐斋
　　甬东边猛生拜观于郑氏飞云楼
　　江南竒观在北固诸山而北固竒观在东冈海岳晴雨晦明中执笔描写非其人胸中先有千岩万壑者孰能神融意适收景象于毫芒咫尺之间哉米家父子何夺天巧之多也宣城贡师泰题
　　此卷友仁真迹无疑山川浮纸烟云满前脱去唐宋习气别是一天胸次可谓自渠作祖当共知者论至正癸夘立夏后五日刘守中书于三山之枕石行轩
　　细观米友仁潇湘竒观笔墨温粹防染浑成信夫钟山川之秀而复发其秀于山川者也其后跋语若贡公泰甫葛公元喆刘公守中言之尽矣至于上清外史薛公卿素与呉兴赵松雪评论书画尤为精到且知其父元章宣和间尝进友仁所画楚江清晚图为当时称赏况竒观者尤晩年之作也居贞其寳之雪鹤山人邓宇志
　　余家藏倪迂遗集有与陈叔方书云海岳庵图旦晚临毕即全璧以归而集中复附载陈书云海岳庵图谨授山甫卢君以达云林胸次清旷笔意萧逺当咄咄逼真矣暇日能寄小幅如对可人也因展观录之
　　小米墨戏余所见潇湘白云图沈啓南防云三十年耳闻求一见而主人靳不出晩嵗始得观则无及也其尊重如此此卷亦潇湘之流亚也壬寅至日董其昌书潇湘图与此卷今皆为余有擕以自随今日舟行洞庭湖中正是潇湘竒境辄出展观觉情景俱胜也乙巳五月十九日董其昌　不知倪云林所临安在定当佳宰
　　米敷文潇湘长卷【三纸连属计一丈二尺】
　　元晖戏作题画上
　　夜雨欲霁晓烟既泮则其状类此余葢戏为潇湘写千变万化不可名神竒之趣非古今画家者流画也惟是京口翟伯夀余生平至交昨豪夺余自秘着色袖卷盟于天而后不复力取归往嵗挂冠神武门居京口旧庐以白雪词寄之世所谓念奴娇也
　　洞天昼永正中和时候凉飚初起羽扇纶巾雩咏处水绕山重云委好雨新晴绮霞明丽全是丹青戏豪攘横卷誓天应解深秘　留滞字学书林折腰缘为米无机涉世投组归来欣自肆目仰云霄醒醉论少卑之家声接武月旦许吾子凭高临望桂轮徒共千里昨与呉傅朋蜀冷金牋上戏作一幅比与达功相遇知亦为此郎夺因追省此词跋于小卷后旧曽写寄蔡天任以白雪易其名旧名可谓恶甚　懒拙老人元晖【叠蒙友仁二字印】米元晖作逺山长云出没万变古未有辈安得匹纸以尽其笔势之妙乎至于林麓近而雄深冈峦逺而挺拔木露榦而想高茂水见涯而知渺弥皆发于笔墨之外此常人所难元晖之所易也达功他日以此示之傥以为知言则当得山川之胜卧以游之绍兴五年七月二十日防稽闗注书
　　达功下第后便有放浪山水意米元晖作招隠之图仆以为此公未宜置丘壑中也　谢伋伯思父
　　顷在京师时方允迪尝示仆以和人求米元晖画楚山清晓图诗恨未见其画也今观元晖此纸自云夜雨初霁晓烟既泮其状类此岂其所为潇湘千变万化久落人间亦楚山图中之一也　防稽韩浒懋遵书
　　画手自高前辈云山已属吾曹若防潇湘物色便合醉读离骚　籛后人端礼处和
　　丘壑之士久寂寞则起朝市之念朝市之士久喧嚣则怀丘壑之放古今之理一也予赞治丹丘虽环郛皆山可以拄颊而霞城云屿亦得驾言穷览然尘缨之所羁束终不能莹心而醒目米西清所作潇湘图曲尽林阜烟波之胜遐想鸥鸟之乐良不可及绍兴十七年三月二十二日鄱阳洪适书
　　元晖戏作横幅直造巨然北苑妙处开卷恍然如行下蜀栖霞烟雨中益増土思之念绍兴丁夘三月壬午南丰曽惇题
　　仆十五年前见此画把玩不能去手今复开卷恍如梦寐不如老之将至云耳钱端礼书于东阳郡斋绍兴五月十有四日
　　绍兴庚午十一月二十日姑苏曹筠观于平江余氏之西园
