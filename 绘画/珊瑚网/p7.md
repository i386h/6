<!-- { "loadSidebar": true } -->
　　昔人称鸡有五徳而作者赋焉至于寒蝉才齐其美独未之思而莫斯述夫头上有缕则其文也含气饮露则其清也黍稷不食则其亷也处不巢居则其俭也应候守节则其信也加冠冕取其容君子则其操可以事君可以立身岂非至徳之虫哉且攀木寒鸣贤才所不空叹余者侨处窃有感焉兴赋云尔　伊寒蝉之感运近嘉时以逰征二仪之和气禀乾元之清灵体真精之淑质吐峥嵘之哀声希庆云以优游遁太阴以自宁于是灵岳幽峻长林差参蝉爰集止轻羽鲜新清唱激发徳音孔嘉承南风以轩景附髙松之二华黍稷维馨而匪享竦身希阳于灵和唳乎其清翩乎其翔容丽蜩螗声美宫商颷如飞焱之遗惊风眇轻云之丽太阳华灵凤之羽仪渚皇都乎上京跨天路于万里岂苍蝇之寻常尔乃振修緌以表首舒轻翅以迅翔华之坠露含烟煴以夕飡望北林以鸾飞集樛木以龙蟠彰渊信于严时禀精诚乎自然翩微妙緜蛮其形翔林附木一枝不盈岂黄鸟之敢希惟鸿毛其犹轻凭緑叶之余光哀秋华之方零思凤居以翘竦仰竚立而哀鸣若夫嵗聿云暮上天其凉感运悲声贫士含伤或歌我行永久或謡之子无裳原思叹于蓬室孤灯吟于首阳不衔子以秽身不勤身以荣巢志髙于鸣鸠节妙乎鸱鸮附枯枝以永处何琼林之逈条惟雨雪之霏霏哀北风之飘飘既乃雕以金采图我嘉容珍景曜烂暐象华丰竒侔黼黻艳比衮龙清和明洁羣动希踪尔乃缀以空冕増成首饰缨蕤翩纷九流客翼映华虫于朱衮表馨香于明徳于是公侯常伯乃纡紫黻执礼渊俯鸣佩玉仰抚貂蝉黄庐之多士光帝皇之得贤既腾仪像于云闼望景曜乎通天迈休声之五徳岂鸣鸡之独珍聊振思于翰藻阐令闻以长存于是贫居之士喟尔相与而叹曰寒蝉哀唱其声也悲四时云暮临河裵徊感北门之忧殷叹卒嵗之无衣望泰清之巍峩思希光而无阶简嘉踪于皇心冠晨景乎紫微咏清风以慷慨发哀歌以慰懐蔡襄书
　　右蔡君谟书寒蝉赋真迹观其大似褚河南书法乃御府收蔵之物也先朝评书者称苏子瞻蔡君谟黄鲁直米元章为四大家并驰海内纵横于夷岛之间只字片楮而不易得今阅此帖楷法咸精殆髙驾三公而优入于神诚翰墨中之至寳也　京兆宇文公谅
　　杨宗道云先朝蔡君谟楷书最为可师端劲髙古落笔如削铁此书中龙也张彦逺法书要録有云唐太宗购二王书右军草书有千纸取其迹类相从率一丈二尺为卷临学遂得右军笔也余友黄圣仪好读异书驰心翰墨家蔵此帖为师然于楷法大得其神韵耳近世君谟楷书絶少然已归内府民间亦不复可得也善蔵之善蔵之　广信吴元善书
　　蔡莆阳诗卷墨迹
　　可笑夭桃耐雪风山家墙外见踈红为君持酒一相向生意虽殊寂寞同　南劒州芋阳铺见腊月桃花长冈隆雄来北边势到舍下方回旋三世白士犹醉眠山翁作善天应怜如彼发源今流泉儿孙何数鹰马然有起家者出其间愿翁夀考无穷年　书戴处士屋壁山僧九十五行是百年人焚香犹夜起憙酒见天真生平持戒定老大有精神那知不变者那减故时新　右题龙纪僧居室
　　欧阳文忠公题其傍云此一篇极有古人风格
　　双溪为一流新构横鲜渚浮居紫宵傍卧影澄川下峡深风力豪石陗湍声泻古劒蛰神龙商防来阵马晴光转羣山翠色防万瓦汀洲生芳草香树自闲冶主郡黄士安髙文勇扳贾顾我久踈怦霜髦渐盈把临津张广筵穷昼传清斚舞袖惊浪翻歌扇娇云惹驩余适晚霁望外迷空野曽是倦游人意虑亦潇洒　右题南劒州延平阁
　　大雪压空野驱车犹逺行乾坤初一色书夜忽通明有物皆迁白无尘顿觉清只防流水在却喜乱山平逐絮飘飘起投花防防轻玉楼天上出银阙海中生舞极雍容态闻余淅沥声客炉何暇暖官酤未能酲薄吹消春冻新阳破晓晴更登分界岭南望不胜情　自渔梁驿至福州大雪有懐
　　宁越门前路归鞍驻石梁西山气色好晚日正相当右福州宁越门外石桥防西山晚照
　　吉祥亭下万千枝防尽将开欲落时却是双红有深意故留春色缀人思烘帘微日自生光吹面轻风与送香谁把金刀收絶艳醉红深浅上钗梁的的名花对酒尊栏边沉醉月黄昏今朝关外寻兰蕙忽见孤芳欲断魂杭州临平精严寺西轩见芍药满枝追忆吉祥院赏花慨然有感书呈苏才翁四月七日
　　夙昔神都别于今湘水遭故情弥望切佳月事追遨太守才贤重清明土俗豪犀珠来戍削征鼓去啾嘈湖树涵天濶船旗日髙醉中春渺秋外自陶陶新曲寻声倚名花逐种褒吟亭披越岫梦枕觉胥涛议论刀矛快心懐铁石牢淹留趋海角分散念霜毛鲈绘红随筯【予之吴江】泷波緑满篙【君往严泷】试思南北路灯暗雨萧骚　崇徳夜泊寄福建提刑章屯田思钱唐春月并逰
　　尽道瑶池琼树新仙源寻到不逢人陈王也作惊鸿赋未必当时见洛神　嘉禾郡偶书
　　轻澜还故浔坠轸无遗音好在池边竹犹存虚直心往还二十年相见惟清吟觉性既自如世味随浮沉琅琅孤云姿怅望空山岑岂不悟至理悲来难独任　无锡县吊浮屠日开
　　此泉何以珍适与真茶遇在物两称絶于予独得趣鲜香筯下云甘滑杯中露当能变俗骨岂特湔尘虑昼静清风生飘潇入庭树中含古人意来者庶悟　汲惠山泉煑茶
　　紫绶金章被宠荣笔牀茶灶伴笭箵只知江海能行道未识朝廷旧有名笑我病去相防药圭刀小试即春回疮痍未复君知否国手于今数老来　莆阳蔡襄道山清话予顷时于陜府道间舍于逆旅因步行田间有村学究教授二三小儿间与之语言皆无伦次忽见案间有小儿书卷其背乃蔡襄写洛神赋已截为两段其一涂污已不可识问其所自得曰吾家败笼中物也问更有别纸可见否乃从壁间书夹中取二三十纸大半是襄书简亦有李西台川牋所写诗数纸因以随行白纸百余幅易之欣然见授问其家世曰吾家祖亦常为大官吾父罢官归死于此吾时年防养于近村学究家今从而姓李然吾祖官称姓名皆不可得而知顷时如此纸甚多皆与小儿作书卷及糊窗用耳防日已暮乃归旅舍明日天未明即登途不及再往至今为恨也　诠次至此偶忆是附入千顷生
　　宋范忠宣手简司马温公史草短启帖【史草不及録】
　　纯仁再拜近人回曽状上必计通呈伏惟尊候多福伯康必更痊乎纯仁勉强苟禄自取疲耗无足【此处抹去】念者日企轩御之来以释倾渇天气计寒必倦出应且盘桓过冬况伯初痊谅难离去咫尺无由往见岂胜思仰之情更祈以时倍加保重其他书不能尽　纯仁顿首上伯康君实二兄坐前九月十一日
　　右伏防尊慈特有颁赐感佩之至但积下情谨奉状陈谢伏惟照鉴谨状　月曰具位某　状【此系温公笔】
　　温公起通鉴草于范忠宣公尺牍其末又谢人惠物状草也幅纸之间三絶具焉诚可寳哉岐国汝述明可识
　　温公修通鉴起草于书牍间可见当日用意之厪至答送物状亦自为检前辈之不苟如此可师也已嘉定八年十二月十四日任希夷观于玉堂夜直此属稿尔而字画无一欹侧惟公不欺之学何往而不在哉葛洪程珌赵崇龢同观因相与叹仰如此四百五十三字无一笔作草则其忠信诚慤根于其中者可知已永昌元年其嵗壬午晋元帝即位之五年也自正月王敦作乱至十二月慕容皝入令支而还毎事第书发端一二字或四五字其下则以云云摄之校今通鉴是年所书凡目时有异同此或初稿而后更删定之欤始公辟官至局前后汉则刘贡父自三国七朝而隋则刘道原唐讫五代则范淳父至于削繁举要必经公手乃定此永昌一年事公不以属道原而手自起草何欤然则文正忠宣之手泽所存犹足企想元祐一时际防之盛岂固翰墨争长为可传哉　至顺二年嵗次辛未夏四月乙丑东阳柳贯题
　　温公被命为通鉴给笔札辟僚属其事至重其以牍背起草可以见其俭字必端谨可以见其诚比事而书该以一二字可以见其博纸尾谢状稿此寻常之事亦出于手书可以见其遇事之不苟也方公作此时岂料其为后世之传由今传之盛徳之蕴自然而形见盖有不可胜言者敬慕不已谨题卷末
　　司马温公编通鉴用范忠宣公手帖起草方晋之东海内多事晋书多引小书世说论语之类极丛冗此载永昌之初一年或加之以润色之辞矣公尝自言编阅旧史旁采小说岂果为晋史故耶此则未之见也　至顺二年秋八月朔浦江吴莱谨跋
　　司马公作通鉴长编范忠宣实与共事大纲领处皆公手自笔削而元祐名臣汉唐以下人物非所伦也故其相继为相使四夷懐畏人莫敢有议者今观此卷一时典型犹在若冠冕而立殿陛之下展玩惟有景慕
　　温公于通鉴书永昌元年事视此犹为详备此特其初稿耳而作字方正不为纵逸之态其敬慎无所苟如此宜其十有九年始克成书欤今之文人以敏防为髙贵轻而贱持重使温公复生未必能与之相追逐也展玩之余惟有掩卷太息而已　至正元年夏四月二十三日后学黄溍书
　　张南轩跋荆公书谓丞相平生何得有许忙事此言深中其病今观温公此稿笔削顚倒讫无一字作草其谨厚详审乃如此诚笃忠厚气象凛然见于心画之表彼浮躁急迫者安能如是耶　后学宇文公谅书
　　司马公通鉴编年一变班马旧史之习而国家兴衰生民休戚善可为法恶可为戒者备此书矣故以事系月以月系年而不以日或以年不以月者盖周嵗之中记事之要作为一编而君臣父子是非得失之互见使人得便观览有春秋之义例焉此稿标题晋永昌元年事是年王敦还镇元帝崩乃江左立国之一变故公不得不手书之范忠宣与公继居相位今获手笔于一纸岂胜幸哉　至正三年十月朔旦后学朱澜书
　　典午渡江后盗臣接迹起由其创业初所事不以理温公成通鉴善恶悉就纪心画既严正形见在稿纸稿盖人之所忽敬慎不少弛固宜公之心天地同终始　隆庆辛未仲夏得于无锡安氏用价二十二金苏子美草书二帖真迹【在粉笺上】
　　今春徧游苏城之民圃絶有佳处竒花伟石非他所见也如归亭风月甚可喜使仆慨然忘归深足乐耳　苏子美之后得之陈绎
　　苏沧浪防别王原叔古诗帖
　　交道今莫言难以古义责锱铢较利害便有大行隔予生惟濶踈逢人出胸臆一旦触骇机所向尽戈防平生交逰面化为虎狼额谤气惨烈烈中之若病疫遂令老成人坐是亦见斥既出芸香署又下金华席摧辱实难任宦名必非惜罪始职于予时情末当隙今来濠州涯日夜自羞惜髙风激頽波相遇过平昔白玉露肺肝晴云见顔色乃知天壤间自有道义伯明日又告行嗟嗟四海窄　舜钦作诗留别原叔八丈阁下　庆厯乙酉清明日书
