<!-- { "loadSidebar": true } -->
　　昔闻虎渡河去今见虎过河来深林幽谷不肯住青天白日来此胡为哉昂头竖尾不闻吼顷刻便能登崖走健儿操舸径乗之长篙杀之如杀狗曵来大道腥风起此畜袪除人尽喜县官见之心亦惊连呼壮士有如此祥耶异耶人籍籍献之大府喧自息府中诸衙竞脔分髑髅为枕皮为席食其肉寝其皮虐人之报当如斯呜呼虐人之报当如斯为人之上者宁不思　李应祯何人捉笔图猛虎出山眈眈气犹怒即欲当前一梃之自笑书生不能武乱山西绕洞庭波山下争传虎迹多千年故事刘昆得何日离愁还渡河　予书题虎图实与石田同一感题之意宿田翁语书之予何可辞万厯乙亥仲夏十有一日文嘉録于荫白堂
　　文水蛱蝶图
　　薝卜花开香雾里竹窻幽鸟劝提壶闲门尽日无人到自搨滕王蛱蝶图　丁酉嵗文嘉
　　闲庭不种凡桃李春去初开白玉花午梦醒来防蝶舞只疑身世在南华　彭年
　　长日小庭隈幽花似玉开翩翩花上蝶应似窃香来糓祥
　　梅雨丝丝润幽花白白开乍晴香更逺蛱蝶过墙来文彭
　　瑶圃仙葩白雪光琼须凤子薄云裳暖风勾引到花傍翼粉褪妆深防玉舞衣生馥暗栖香输到轻粉翅顚光师道【余题者尚有十数家】
　　文休承作蛱蝶图萧逺高逸非近世丹青之士所得梦见也同时题咏并濯濯名流今不可复作矣此扇出入怀防彷佛犹生薝卜香也　王穉登
　　休承冩生诸幅
　　疎枝冷蕊散寒香一树垂垂映草堂输却逋仙有新句水痕清浅月昏黄　画梅
　　奕奕幽兰傍砌栽紫花緑叶向春开晓凉庭院微风起吹迳清香度竹来　墨兰
　　幽兰奕奕吐竒芳风度深林泛逺香大似清真古君子闭门髙誉不能蔵　又
　　谁见凌波自洛川海棠婀娜更嫣然山斋坐对浑成恼国色天香共可怜　冩水仙西府海棠
　　初闻絶塞归番使　见卜萄入汉宫彷佛湘娥垂晓佩团丝碧玉挂玲珑　卜萄
　　钱磬室梅花钟馗【欵庚午腊月廿又四日写钱谷】
　　英风葢世正气近真民间柱石先朝直臣虹飞寳剑邪不敢临百千妖厉化为空尘　悟因弟子賛
　　又樊川诗意【入细青緑山水】
　　南陵水面漫悠悠风云轻欲变秋正是客心孤逈处谁家红袖倚髙楼【欵云乙丑冬十一月既望冩樊川诗意钱谷】
　　右樊川诗意宋顾大中曽于南陵巡捕司舫子卧屏上画此诗意而人不知其名未甚赏誉后为人具眼者窃去乃更叹息磬室因仿其意作此遂为精絶天启辛酉春汤玉林共文氏万壑松风持来俱有顾砚山印记余家玉镶椰盂亦镌砚山山房愚父子遂得二画与盂供一室恍身在顾氏玉馆不独樊川诗意也汪砢玉识
　　又蚕桑图【欵云甲寅二月十日写钱谷】
　　衣被深功蔵蠢动碧筐火暖起眠时题诗劝尔加餐叶四月吴民要买丝　文嘉
　　春到桑桑叶渐肥须筐高叠露华归金刀切罢蚕眠起翘首迎人似防饥　彭年【此幅凝霞阁最初収藏】
　　青门沈仕鸳湖图
　　鸳鸯湖西西板桥出郭移舟路不遥落花风起三春杪新水门闲五桞条在藻儵鱼濠濮想临流兰佩楚人謡悬知旧是龙蛇窟每见波涛夜动摇　戚元佐题
　　夷门侯懋功南湖禅舍图
　　春晴野寺緑阴浓兰桨湖南碧水通竹浄房栊开士榻花深台苑梵王宫微风僧昼钟声彻落日山门塔影空自爱禅栖同惠朗一方新月坐幽丛【樵溪山】
　　项子京荆筠图卷【前有荆筠图三大字为乙丑秋七月王穉登书】
　　入林听击竹选地静班荆龙渊慧空上人持素索余绘荆筠图为友人世贤汪君而徴其别号者遂并题一聨以呈手眼云　墨林项元汴冩于撄宁庵
　　余家季父画兰竹树石颇妙絶至山水间亦佳胜然求完璧甚难惟此卷墨气笔法俱自有神当入元镇孟端堂奥矣是或縁慧空上人之请而荆筠翩翩典雅足可重之谓耶荆筠其寳之　万厯癸巳八月潮日项德裕识　【君卿　梧下父　　生】
　　芳洲一水长种竹绕沧浪不雨朝常暝非烟夏亦凉采枝为杖紫裁箨置冠黄试待花成实青下凤凰　伯谷王穉登
　　怜居防笔寄沧洲烟雨潇潇满纸秋何日当携葛陂杖御风还作渭川游　虚张凤翼
　　翠葆摇风凤尾分秋声万斛隔窻闻庭除石友兼花客日日相防对此君　吴门周善继
　　萧萧风雨满沧洲帝子凌霄玉佩秋云散楚天今夜月田君好共此君游　神卿蒋元龙
　　一湖州画里诗娟娟风篠两三枝今朝汶水帆前雨正是龙孙长箨时【今朝原作朝来】　董其昌【此诗已见白阳画册】
　　先子爱荆字世贤别号荆筠山人弱冠时与慧空慧鉴大洲竹堂定湖诸方外游因识子京公是卷其初购之者也后更求子京作爱荆图仿赵伯驹成青緑山水欵云墨林子项元汴为孝友汪君冩不知者俱疑非子京本色焉万厯丁未夏华亭蒋神卿过访留欵三宿临别次伯起韵题卷至丁巳春董太史宰来吾家鉴赏书画亦题卷后数十年间得诸名流为先子増重诚快事也不意崇祯戊辰春遭内外艰营殡事典质古玩是卷并周服卿号图被友人强作媵物爱荆图为盛氏所覩竟蹈前辙未防余力索兹轴归歴癸未初夏凡十六载矣此友忽持二卷来欲易余唐六如山水姚雪东画菜及六几双绣帨余与儿渊惟其意而莫违遂复还旧观庶不致平泉失守遗憾千古中或亦禅寂诸老宿之力欤　龙惕子汪砢玉识于韵石斋
　　墨林画幅【一题句磴转悬崖石松声杂涧淙　一题五言絶】
　　石路少经过山云自来去为问高人居更在幽深处二幅久在凝霞阁因先君与项氏兰台兾长公酉山相善并仿梅道人洞庭渔父墨荷兰石及所书高士传俱遗之余为友人乞去者不少玉记
　　周少谷冩爱荆图【图作山水是服卿所絶少者引首八分体为王伯谷书】
　　爱尔田家连理枝相防应咏鹡鸰诗悬知弟劝兄酬处伯氏吹埙仲氏篪　张鳯翼似爱荆先生
　　春风棠棣紫荆花酒满金樽花满霞相防好共宜男草应使君前席上夸　王穉登似爱荆先生
　　连理枝繁拂碧纱深深杯色映红霞何因钟得平生爱重感田家再合花　陆士仁为爱荆先生题
　　隠几先生南郭居薫罏笔格伴琴书鸟声细碎话不了花面低徊笑欲舒竒石潄泉呈透漏古藤纒挂盘纡小斋清秘多真赏何独荆枝爱有余　汪爱荆先生博古大雅有云林金粟之风特表出之李日华
　　孙叔达冩爱荆图【辛丑仲春为爱荆先生冩孙枝引首三大字亦为伯谷行书】
　　荆花日日好相依烂漫葳防胜紫微名年年人共醉不妨佳客到荆扉　王穉登为爱荆先生题
　　荆山一片玉无瑕温润从来君子夸山人执德心相比岂止春庭一花　陆士仁为爱荆先生题
　　卷内张伯起即书前诗后有赓题者未尽録
　　张古塘爱荆图【卷首行草欵休休居士申时行为爱荆词文书】
　　万厯戊戌初夏日冩似爱荆先生古吴张龙章
　　柴门无俗驾客至坐班荆不信埙篪异时闻咏鹡鸰为爱荆先生题　张凤翼
　　庭前花发晓霞连露湿丁香紫玉鲜自遇田家兄弟后秾芳开处有人怜　陈叔祼
　　庭中栽得红荆树翠叶离离长自花欲与埙篪同感慨至今珍重在田家　吴门周善继
　　骀荡春光上翠微枝间累累缀芳菲愿如连理埙箎乐不为风烟防紫衣　长洲陆士仁
　　昔闻孝义属君家顷覩名图谁敢夸独歩尚年堪作主幽然时对紫荆花　梅墟周履靖
　　沈士兰作凝霞阁图【欵云甲午夏日为爱荆先生冩　碧霞沈俊】
　　城南高阁枕湖头绣栭文珰映碧流石榻漫陈霞作幙湘半卷月为钩敲诗午夜惊牛斗对客花朝罄鹭鸥不必然藜竒梦醒一声长啸落沧洲　梅痴道人周履靖
　　日照君家近水楼层栌曲折宿烟收天香桂子当窻落霞影兰荪倒槛流壁上画图皆晋宋牀头彛鼎尽商周悬知闲夜茗铛暖岸帻端为防月留　元雅髙松声莫谓幽栖逺市防知君心逸地应偏台空夕照禽声洽帘卷朝阳色鲜四顾云霄新气象一屏图画旧山川翻嫌作赋悲王粲只合赓歌大有年　野濵王复元倔佹云起五湖东稽古幽欢曲槛中毎弄翠樽先月上暂拈碧篆忽霞春城杨栁屏间緑秋水芙蓉镜里红更有高斋得清赏品题竒石兴无穷　澄浦沈瀚闻君高阁市南头画栋朱甍曲槛幽昼信春风吹简帙夜容明月上帘钩仲宣此日空怀赋庾亮当年漫倚楼肯许一樽同啸傲贫家亦典鹔鹴裘　存素叶应时闻君饶逸兴依水筑岑楼帘卷朝霞胜窻披夜月幽登临无俗驾词赋尽名流余愧防枢子闲时许暂游　耕岩散人王淑民【子逸】
　　石隠称高尚岑居逺俗氛檐前两湖水窻里一牀云满壁惟图画充梁亦典坟只应诗酒客可与阁霞羣　秋潭智舷【一苇】
　　吾翁于城南莲花濵建阁曰凝霞玉遮君所题也曲迳临流重垣幽邃供设玩好花竹扶疎彷佛倪迂清秘处诸客留赠尚有吴少君诗香来霞上居听雨防莓苔项少岳诗风月尽偿松菊主溪山不负画图人赵凡夫诗轻风闲落荆花朶倩压苔牋玉辟邪珠玑累累不止卷中图句也若阁南为清赏斋贞子书额庭中小山翁手垒将乐灵璧玉峰英德宣城诸石于水边藤阴外为木兰小舫层台高下宛然五岳在望翁尝作记有云吾斋之东磊磊然落落然苍然黯然兀然泠然窕然为云为霞为宛虹为陨星似霜似氷似罏似屏几得羣石争竒献巧错落于梅兰松竹间如文人之各吐所异耶观止矣舍此惟有古玉璜佩可以焕藓防色乎斋东为维摩丈室竹懒作荆居士传所云供乌思蔵秘妙佛大士像对之黙坐团蒲寂无音响而旃檀烟一缕出绕竹树之罅得窥其踪者以为萧然天际真人也惜此时不及图斋景耳怀日子玉记
　　蒋虹桥临池合作图
　　夫书称魏晋画擅宋元此人人知之至于书中有画画中有书人岂易知哉徐道冲乃临池家而好绘事持真赏斋法帖命余仿临池合作图余愧非真画者第朝昏盘礴败笔盈簏年逾八旬粗知画道与书通耳　三吴蒋干乙巳初夏识
　　孙汉阳自题画竹【此赠余大父者尚有椿萱芝石图为夀】
　　一片潇湘翠若浮数竿萧瑟倚寒流何人觅得西窻下六月闲听风雨秋　为怀荆汪文冩雪居孙克
　　董宰自题画幅
　　米元晖作潇湘白云图自题云夜雨初霁晓烟欲出其状若此余从项晦伯购之每有所如携以自随至洞庭湖舟次斜阳篷底一望空濶长天云物怪怪竒竒一幅米家墨戏也自此每将暮輙卷帘防画卷觉所将米卷为剰物自荆江至巴陵连宵雷雨震荡涛声澎湃若有龙欲挟舟而去者今日甫意定遂亲笔墨　董其昌湘江上竒云大似郭河阳雪山其平展沙脚墨沈淋漓乃似米家父子耳古人谓郭熈画石如云不虚也　时常荆校士归为冩此并题董其昌
　　画家以天地为师其次山川为师其次以古人为师故有不读书万卷不行千里路不可为画之语又云天闲万马吾师也然非闲静无他好萦者不足语此噫是在吾辈勉之无望庸史矣　乙巳六月舟次城陵矶冩因临吴真人书其昌
　　舟中携赵伯驹春阴图赵文敏溪山清隠图王叔明青弁图倪云林春霭图南渚图黄子久二幅马扶风凤山图共十幅皆竒絶因作此小景记之　戊午七月廿五日望三塔湾其昌
　　王弇州谓倪元镇设色山水止二幅余见吴门老僧亦有其一予乡宋光禄所蔵当有三本皆谨细有笔墨聊一仿之世所传皆寂寥取韵类杜权耳　丙辰秋董宰冩
　　董太史思白山居图
