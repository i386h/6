<!-- { "loadSidebar": true } -->
　　梁楷画右军书扇图小卷
　　画法始从梁楷变观图犹喜墨如新古来人物为高品满目烟云笔底春　古汴赵由儁
　　松雪翁尝以纨扇三十握遗故人防笑隠拔其尤者分惠二把遂赋诗一絶戏调之子防出示此卷事适相类徴余语就书以赠之云　故人当暑遗纨扇最爱千丝雪色新薄劣王郎闲防汚宜教老媪也生嗔　泰定初元嵗在甲子上元后五日张渊清夫
　　右军书扇真偶尔老姥无知敢再烦松雪故人方外友欣然写赠可同言　江村民钱良右奉题为笑隠上人解嘲
　　道傍题扇出无心晋世风流説到今絶胜写词陶学士故迷邮妓作知音　吴兴张世昌
　　山阴用笔妙如神题扇行遭老媪嗔莫恠祗今无别识清泾浊渭向谁陈　汾亭石巗
　　合作从来出偶然蒲葵遗迹恨无传祗今尺素开图画犹足衣冠识晋贤　呉郡罗元
　　蕺姥手持扇邂逅成技痒五字妙入神百钱起贪想妄求笑无知竞买遇真赏画图挹清风千载一俛仰　呉下汤时懋
　　梁楷东平相羲后嘉泰年画院待诏赐金带不受挂于院内嗜酒自乐亦号梁风子但传于世者皆草草谓之减笔今观此水墨题箑图所作右军立枯栁傍丰神俊迈笔意萧爽老媪持扇俛偻有欣悦之状是写卖扇后复来耳画在白纸上濶二尺许高不盈尺天啓丁夘长至日课花外史观于东雅堂中
　　僧牧溪花菓翎毛【纸上长卷】
　　咸淳改元牧谿
　　右宋僧法常别号牧谿喜画龙虎猿鹤芦雁山水树石人物皆随笔墨而成意思简当不假妆饰余仅得墨戏花卉蔬菓翎毛巨卷其状物写生殆出天巧不惟肖似形类并得其意象爱不忍置因述其本末以备参考墨林项元汴书于天籁阁
　　这僧笔尖上具眼流出威音那边鸟鹊花卉看者莫作眼见亦不离眼思之　径山千指庵圆信
　　江防百牛图
　　江贯道戏作
　　海野道人家藏墨牛图因请示仆形势百状奔鸣起卧逼真自非三昧手之所作而画工毛頴不可得而及也云月庄叟书
　　我本山阳田舍叟家有淮田数十亩江南倦客老不归此田都为势家有犹记小年学牧时去时日出归日西我生衣食仰此辈爱之过于百里奚祗今辛苦耕砚席无处卖文长絶食卷中邂逅黒牡丹相逢喜是曽相识负郭无须二顷田一双栗角能防钱数口之家便可饱要如此图知何年平生富贵非所愿城府近来尤可厌何时倒乗牛背眠东风胜如仰看宣明面　北村八十二嵗病叟汤炳龙
　　东阡西陌烟雨青乌犍百尾卧且行引脰呞草仰鼻鸣嗟尔多牛便多事一蓑一笠足归耕　张翥仲举桃林日夕霁烟浮百个乌犍得自由鞭索已无人已去不知谁放复谁收　无所住释善庆漫题
　　百牛图不见典故岂黒牡丹之遗习或江贯道祖百爵百鹿为之耶后有绍兴二字必经裕陵乙览中兴创残之余生意未复九重邃居不以声色自娯乃以原隰耕稼物情态度细入睿思不忘田野真中兴英主也延祐改元七月初三山南遗老元熈题【晦机】
　　几年防放桃林后余四百蹄犹可骑揽镜挂书多事在能骑唯有一凝之　白珽【湛渊】
　　逺贾连车暁色昏传声叱叱度溪浑一麾八百闲蹄角可是江南烟雨村　伯生题【邵庵】
　　山中人有以百牛图相示予谓宣王考牧于阿于池九十其犉己诧其牛之多况湿湿之耳满二百耶田舍翁毎以多牛为富安得一黄犊归耕南山下予所爱一牛耳掩卷一粲　山村老农书【仇仁近】
　　湿湿羣行四百蹏畊犁初罢乐相随春风绿遍川原草回首牧人知是谁　邓文原
　　赵孟坚水墨双钩水仙长卷
　　予久不作此又方病目未愈子用征索宿诺良急强起描写转益拙俗观者求于形似之外可尔【彝斋】
　　元贞二年正月廿五日鲜于枢同余杭盛元仁三衢郑君举观于困学斋之水轩时将赴淛东仆夫束担以雨少留
　　吾自少好画水仙日数十纸皆不能臻其极葢业有専工而吾意所寓辄欲写其似若水仙树石以至人物马牛虫鱼肖翘之类欲尽得其妙岂可得哉今观吾宗子固所作墨花于纷披侧塞中各就条理亦一难也虽我亦自谓不能过之　子昻
　　玉润金明记曲屛小几翦叶移根经年汜人重见瘦影娉婷雨带风襟零乱步云冷鵞管吹春相逢旧京洛素靥尘缁仙掌霜凝　国香流落恨正氷销翠薄谁念遗簪水空天逺应想矾弟梅兄渺渺鱼波望极五十弦愁满湘云凄凉耿无语梦入东风雪尽江清　调夷则商国香慢弁阳老人周密　【公谨】
　　至正十二年三月晦日瓉同陈惟允观于快雪斋
　　水薄沙昏知草枯采香人逺隔湘湖谁留夜月神仙佩絶胜秋风九畹图白粲铜盘倾沆瀣青明寳玦映瑚却怜不得同兰蕙一识清醒楚大夫　西湖仇逺
　　仙子凌波佩陆离文鱼先乗殿冯夷斵氷积雪灵夜鼔瑟吹笙防舞时海上瑶池春不断人间金盌事堪疑天寒日暮花无语清浅蓬莱当问谁　巴陵邓文原翠袖氷姿隔暮云凌波防步袜生尘江空嵗晚情无奈笑把明珰解赠人　西秦张楧戏题
　　子固为宋宗室精于花卉平生画水仙极得意自谓飘然欲仙今观此卷笔墨飞动真不虚语　兰雪坡刘笏歌水仙者曰凌波仙子言轻盈缥缈可凌波也子固此画庶几为花传神矣　叔野
　　水仙花前人画者罕见平原公子之笔清而疎甚可爱也今此卷繁而不俗尤觉可观葢疎则易清繁则易俗然则此作其可草草观耶　东吴林钟
　　水精宫阙夜不闭仙子出游凌素波何事低头弄明月不知零露湿衣多　天台李至刚
　　裙长带袅寒偏耐玉质金相密更竒见画如花花似画西兴渡口晚晴时　嘉兴张伯淳
　　赵子固墨绘水仙花卷【画长丈余后有孟坚欵子固彝齐二印文】
　　氷肌玉骨照清波瑟瑟尘生袜底罗自是仙娥招不得满江风雨夜如何　孟载
　　迎风共语步凌波翠压轻绡欝绮罗江上醉归环佩重玉英香褪粉痕多　郑升
　　良工笔意夺天工写出仙葩玉一丛窅窕凌波何处去却将余种媚冬风　玉阜性闲
　　几日东风雨乍晴独骑官马绕湖行诗情酒力都消尽人与仙花一様清　松轩
　　玉骨氷肌不染尘霜风凛凛倍精神凌波翠袖轻移步彷佛桃源洞里人　金溪陈妥
　　翠带悬珰重凌波步步轻春深不成怨锦瑟夜无声翠屏道人
　　翠袖金钿白玉姿芳心无奈雨云时陈王不作襄王梦解佩江头欲赠谁　盈盈罗袜凌波静淡白光含月色新香防蘂珠春寂寂却疑姑射是前身　徐贲
　　淡墨轻风玉露香水中仙子素罗裳云鬟雾鬓无纒束不是人间富贵妆　厯山老人
　　金钿玉质绿罗衣素袜凌波月下归解道仙人谁可伴水晶琼树两依依　倪辅
　　赵斋水仙兰石图并记
　　五六年前吴兴人持赵子固画兰一卷来其中杂以竹石草棘清絶而生意勃然诗翰亦脱尘阅几夜分竟至忘寝以所直较乃弗之售为其人携去迄今往来于怀常恨余家无子固墨迹成化壬寅蜡月廿又六日邻家子手一轴以进展观乃子固笔也兰与水仙皆花掩映于石葢必冬春之交石竒而草茂种种臻妙殊起余观按米芾画史有曰赵孟坚字子固宋太祖十一世孙仕至郡守寓居嘉禾之海盐好古博雅工画水墨兰蕙竹梅水仙逺胜着色可谓善于写生芾于书画自晋唐以下弗取其许子固不为轻矣此图乃小小横幅幅不过二三尺其题有云盆中之花开谢频更图中之花不开不谢久存如见伊人则子固之平生可槩见焉展阅之余兰若有光风泛丛之佳水仙若有凌波步月之态翛然林下韵度与尘埃眯目者可联席语哉既得乎此则呉兴之卷虽不得释然矣因索楚骚及涪翁之作歌之并记嵗月俾余后人知所得之由如此姚绶书于云东之仙村亭
　　岩叟梅花图【并诗】
　　香满罗帏疑不消篴声吹断夜迢迢霜蜚月落无寻处欲倩青衣使者招　右梅魂
　　玉颊寒肌强对人今年清痩不胜春相知只有窓前月摹写春风水上身　右梅影
　　卷中尚有探梅观梅嚼梅梦梅画梅折梅落梅诸作未及录
　　金显宗墨竹卷
　　带雨　承华殿　大定戊子十一月十一日夜戏写显宗去东坡与可未逺自得汴后渐染文物典章之道所以金之初政济济可观但游于艺者非帝王所学独不念宣政之失耶耳目所闻见且不知鉴尚何能取信于方策欤虽然犹胜于般乐怠傲流连荒亡之行也此大德十年春闰月旦日所题显宗竹卷也阅十有一年君在汤氏爱余此跋偶见此卷欣然示之复俾予书之后予嘉君在之好事故为之书焉时延祐丙辰春正月望日畴斋张仲夀谨识
　　金王澹游嵗寒三友图
　　黄华山中夜气清月明风定闻吹笙梅花开向竹松里雪香零乱墨光生　京城好古之家多见澹游所作自是高古无俗气皆未若此卷天真烂漫尽从书法中来絶去笔墨畦迳乃妙品也仲常其寳藏之　庐陵欧阳题
　　羲献才情似水清暑窓葵扇与桃笙中州父子黄华老信是前贤畏后生　中州人物独黄华父子画诗书逸出氊裘之表为可尚也观澹游此卷笔意萧然有蔡天啓风流葢高尚书之所祖述而能冰寒于水者欤卷后有欧阳承防所赋诗不揆因次第其韵至正丙午六月晦日倪瓉
　　房山仙人清似水醉倚长松吹玉笙梅花如雪孤凤冷明月丹霄天籁生　澹游举笔便自天然絶无一尘俗态梅花虽不逼真要之北客不见江南繁花乱蘂稍生澁耳　王蒙
　　翛竹风回玉佩清松声相和紫鸾笙北人不识梅兄面难免王説手生　金人书画兼美者以王黄华为最澹游为之子寔肖之可方宋之二米也此图世所谓嵗寒三友者葢尝流入江南故倪元镇王叔明皆次欧阳文公韵题其后足为橘庄中佳玩也　呉寛书　【双井道人】
　　龙图燕穆之楚江秋晓卷
　　燕龙图在王府以德业自励后世乃以能画称观此足见其艺之不凡但恨为此所掩噫以顔鲁公之政事而世亦以书称可见学之不可不慎也　乙丑二月门山老樵齐郡张绅
　　燕尚书生有巧思能奋志功业图画特其一事耳在燕府侍书时王求画一笔不肯与葢恐王之志尚偏也故其画罕见于世此卷笔刀遒媚其在早年所制无疑也呉郡张适识
　　江水滔滔日夜流帆来去几曽秋画图不尽古今意感慨令人忆壮游　俞贞木
　　初阳澹防茫猨啼楚江晓恬风展波镜千里防弥渺起语船上人惊飞岸边鸟行装乱填委徒御争纷扰川后弭安流天呉沕深窈阴霾敛遥翳目断秋旻杳响枻节歌长翔颿逗风小人生等萍寄奔涉何时了旅思协悲端羇情重忧悄忠沉不可见永吊鸣寒篠回首噭湘累苍山乱云绕　卞同
　　台城路黄陵庙下潇湘浦依稀少年羇旅梦泽风生渚宫华落收尽峡云巫雨长天带水正日出三竿客船犹舣四望苍苍秋光都在白苹渚　流年暗惊易度向画中空见旧游如许鼓瑟人遥纫兰事往谁折芳馨寄与消魂凝竚待收拾间情写成新句心与鸿飞空江烟浪里　去年秋友人谢彦起氏为孟敷陈孝廉索赋楚江秋晓词久未能成偶过许澜伯读书房时夏雨初霁轩窓朗彻因援笔赋此留澜伯所归诸孟敷殊愧不工也洪武廿八年孟夏十有一日吴人王璲
　　大船驾帆晓欲发小船载客客未絶行李匆匆不惮劳须臾防面须臾别江涛汹涌声如雷名利萦扰心为摧楚天秋高何所有黄鹤矶头多美酒便当吟笑解金龟勿向风波空皓首　彭城钱复
