<!-- { "loadSidebar": true } -->
　　昔人谓孙参军书谱如食多骨鱼得不偿失以草书难读也又谓千字一律如风偃草短之盖落笔喜急速要是其自得趣耳董逌云陈留孙防礼好古博雅工文词作草书咄逼羲献尤妙于用笔隽防刚断出于天材非功用积习所书善临摹往往真赝不可辨文皇尝谓过庭小子书乱二王则似真可知矣其书谱凡三详弇州防中　平阳千顷生识
　　唐搨孝经【八分书注作小字未有御防草书字方三四寸甚妙】
　　唐宗书孝经后有太子亨右相林甫左相适之等题名韦郇公陟称彭城县男盖自吏部侍郎出为河南采访始袭公爵此本封耳韦斌封平乐郡公可补本传之阙书法丰妍匀适与太山铭同行押亦雄俊可喜当其时为林甫所蛊媚极矣犹知有是经耶三子同日就陨属镂南内凄凉废食厌代唐家父子如此循览遗迹为之慙慨　元美【玉得此刻于高明水今以之易緑端贡砚】
　　李北海云麾将军碑
　　碑在良乡学舎黎秘书尝托邵长孺物色之已裂为柱础委榛莽中李宛平辇嵌县壁顔其斋曰古墨然云麾碑有二其为李秀者仅存二百许字余漫漶不可读此为李思训以画名者而碑辞絶不之及盖古人以艺为讳耳王元美云李北海翩翩自肆乍见不使人敬而久乃爱之如蒋子文佻达好酒骨青竟为神也吴兴习之加媚似犹未得其遒　嵎山子识
　　陈州刺史李邕书东林寺碑【有重摹者】
　　赵子固以北海学子敬病于欹侧董宰以右军如龙北海如象观是刻与娑罗树碑有出竒不穷也　乐卿前陈州刺史李邕书岳麓寺碑【论邕及得罪颠末悉元美四部稿】
　　李栝州冩碑有八百本独岳麓最胜松雪亭林碑悉力摹之三鼓而气衰矣董思白尝语余曰碑版文以李为宗则方正而有姿韵信然　陈继儒题
　　李北海麓山帖在云麾娑罗之上岳麓之下　眉公栝苍太守李邕书叶有道先生神道碑
　　缙云记叶法善隠松阳夘酉山中尝为其祖叶国重求郡守李邕碑文文成并求书邕不许法善乃具纸笔夜摄其魂使书毕持以示邕大骇世谓之追魂碑今余家所藏此刻为旧搨遒逸丰美可冠李书诸碑末行作数传是其魂冩至此闻鸡唱欲急去故匆匆辍笔耳亦异矣　毘飞居士汪砢玉识
　　张长史郎官壁记
　　董逌称此书隠约深严筋脉结密又云守法度者至严则出乎法度者至纵而不可拘弇州谓旭以草圣名其楷法独郎官壁记为最所藏九成庙堂化度虞公诸楷帖皆辟三舎矣此刻为重橅董宰云张伯高郎官壁记世无别本惟王奉常敬美有之陈仲醇摹以寄余知学草必自真入也　有芒氏蕞书
　　宋搨顔鲁公书华严帖【卷首有罗氏世家印】
　　真卿承闻大华严防已遂圜成取来日要诣彼随喜如何幸周副老草不悉真卿顿首和南澄师大德侍者十日敬空　邺王书府藏记　杨徽之苏易简张泊钱易同观于玉堂之署
　　右鲁公书最佳顷年长安见于罗邺王之犹子今复举以遗余自此当永秘巾箱也　范质
　　襄示鲁公真笔叹服不足辄书短句莆田蔡襄鲁公笔迹世无伦木传摹多失真沙河千言宋开府頴川八段张敬因华严胜防多寳墨澄师大德彼何人锦囊玉轴勤爱防犹可流传五百春　嘉祐元年十月轩书
　　顔书西京千福寺多宝佛塔感应碑文【岑勋撰文徐浩书额】
　　石刻在西安天寳年间僧楚金建塔行法华懴前后道塲感舎利凡三千七十颗后葬舎利复建道塲又降一百八颗画普贤变于笔锋上连得一十九粒莫不圆体自动浮光莹然事在法华经中厯过去未来阿僧祗刼世尊説法此佛即现寳塔空中賛美盖佛惟空是以常在常现常满耳弇州以此帖结法尤整密但贵在藏锋小逺大雅不无佐史之恨公书如东方画像家庙碑则天骨遒峻风棱射人也【十种加成信者识】
　　顔平原与刘中使帖
　　近闻刘中使至瀛州吴希光已降天慰海隅之心耳又闻磁州为卢思道所围舍利将军擒获之吁天慰也【无思道一作子期】
　　右唐太师颜鲁公书刘中使帖真迹载宣和书谱南渡后入绍兴内府至元丙戌以陆东之兰亭诗欧阳率更下【阙】帖真迹二卷易得于张绣江处此帖笔画雄健不独与蔡明逺寒食等帖相颉颃而书防慷慨激烈公之英风义节犹可想见于百世之下信可寳也三月十有三日大梁王芝再拜谨题于寳墨斋北燕乔篑成仲山观
　　顔太师书世不多见不肖平生见真迹三本祭侄季明文马病此帖祭侄行草马病行真皆小而此帖正行差大虽体制不同然其英风烈气见于笔端一也此语岂可为不知者道哉　鲜于枢拜手书
　　鲁公书存世尝见李光颜太保帖乞米帖马病帖顿首夫人帖祭侄季明文允南母殷氏赠告明甫告并此八本观于此书端可为钩如屈金如堕石东坡有云书至于顔鲁公诚哉是言也时大德九年嵗在乙巳冬十月廿五日集贤学士通议大夫张晏敬书【张晏　逢山　端木　襄国私印　彦青　家传　张氏】皆朱文
　　瀛州帖视鲁公他书特大而廪忠义之气如对生面非石刻所能彷佛也余生平获见真迹二小字麻姑记与此耳尝有云桃源在何处乃见世道污所以顔鲁公细字记麻姑【阙】近荒忽特贤者适【阙】多【阙】世降俗陋假异境以明其志殆子欲居夷虽鲁公忠贯日月而感旂常固不待售书名于代况笔精墨妙若是耶昔桓彛渡江伤晋之弱及见王导辈语则知有【阙】臣之地余于是观公【阙】　之快亦知夫唐爝未息欤史侯处厚尚义士也旷嵗月而得之既得之非尚义者不出示非其人处厚知所尚哉钱塘白珽谨题【白珽　湛囦玉父　子】
　　右唐鲁郡开国公太子太师顔真卿字清臣书刘中使帖真迹四十一字公尝学书于张旭得屋漏防法衍防京师览公书最多衍之所藏送辛晃序顔昭甫殷夫人二诰争座位帖朝囬马病帖皆经宣和绍兴御府然俱未若此帖之雄放豪逸岂特入季明之室将与元气争长昔人云书一艺耳苟非其人虽工不足贵也惟公可以当之至大己酉中秋日拜观于兰谷大卿丈之第茅城田衍题
　　太平之日生长京师乃得防观诸公法帖故能考其笔法辨其真伪也如顔书且勿论碑本今専审其墨迹如乞米李太保马病皆真行祭侄文行草字如钱许大四帖相若皆白纸顿首夫人行书澹黄纸字亦钱许大昭甫告正书甚严整有力白纸字亦钱许大全肖碑刻允南母告寸五大字笔力不及白纸此刻中使帖字最大观其运笔画如见其人端有闻捷慨然効忠之态真希世之寳也时于明牕净几展玩之余収卷三叹后之学书者非不属志米芾所为心防而手不遂也饮中尝用东坡砚山谷墨敬书于劝学斋
　　鲜于伯几题祭侄明文天下法书第二吾家法书第一此又题刘中使帖渔阳笔法信有所自名不虚得此卷余已刻之鸿堂帖中董其昌观因题
　　余所见顔鲁公真迹争座帖前半鹿脯帖自书告身朱巨川告身皆喁喁未畅及见刘中使帖拳大行草书青纸上忠义之气森然横人始知世间自有此真物非可伪袭者法书中神品第一后元人防亦佳文徴仲一简大得此帖笔意其中字亦作一行冩于此见古人真趣　眉公居士
　　顔尚书与郭仆射争坐位帖
　　论坐位帖在永兴安师文家安氏析居分而为二人多见其前叚师文后乃并得之相继入内府今前段至行香止为项又新所藏又新出以示余故搨本也广川书防称是顔书之烜赫者弇州谓稿草耳无一笔不作晋法所谓无意而出从容中道者也
　　栁河东谢人恵笔帖
　　近寄笔深慰逺情虽毫管甚佳而出锋太短伤于劲硬所要优柔出锋须长择毫须细管不在大副切须齐副齐则波磔有慿管小则运动有力毛细则画无失锋长则洪澜自由顷年曽得舒州青练笔指挥教示颇有性灵复有管小锋长者望恵一二管即为妙矣公权
　　桞尚书极力变右军法盖不欲与稧帖面目相似所谓神竒化为臭腐故离之耳凡人学书以姿态取媚鲜能觧此余于虞禇顔欧皆曽彷佛十一自学栁诚悬方悟用笔古淡处自今以往不得舎栁法而趣右军也　其昌
　　懐素藏真律公三帖【周越诸防俱刻帖中】
　　三帖乃防丝笔萦回怳渺中有挽强饮石之劲至不易得董逌称其真出钟草出张真字不见于世惟草独传体制该备迥出唐诸子也　越燕裔玉识
　　宋蔡忠恵万安桥记
　　万安天下第一桥君谟此书雄伟遒丽当与桥争胜结法全自顔平原来惟防法用虞永兴耳昼锦堂差近之荔枝茶谱不足道也　琅琊王世贞
　　苏文忠公书金刚经
　　坡书金刚经刻石者二本其一后有甘升提举防为甘刻其一前有篆书十余字凡坡书撆法多拂起是右军临宣示笔意甘本失之今此旧本也第石理麄漫锋铩多中断耳能大师聴此经至应无所住而生其心言下大悟不识一字为人説法四十年右军五十二后便是境界毕千载不可复得为之怃然
　　罗池碑
　　子瞻书罗池碑粤西人泛海必载以偕行谓可镇风涛乃字画遒劲古雅是公书中第一冝海若之效灵而铭辞为栁子厚其英勃之气自作明神也若坡公书表忠观碑结法不能如罗池老硬亦婉润可爱
　　醉翁丰乐二亭记
　　苏玉局擘窠大书出顔徐结体虽小散缓而遒伟俊迈自是当家醉翁偶创新矱翩翩动人无取大雅介甫沿之作志更成捧心若能于压字处用古韵差可耳
　　马劵帖【太平清话以石刻在陆宣公书院院旧为嘉兴县学】
　　子瞻以天廐赐马遗李方叔使鬻之而为书劵鲁直又为防索十万钱大是佳话然以子瞻故硬差作伯乐抑勒牙人亦见尔时词客之横耳
　　黄鲁直中兴颂后诗
　　山谷中兴颂碑后诗是论宗语俯仰感慨不忍读迫急诘屈亦令人易厌书法翩翩有致惜摹榻久遂多失真盖坡笔以老取妍谷笔以妍取老虽侧卧小异其品格固已相当防尾云惜不得秦少防妙墨劖之崖石少防当亦善书尔时谪藤州故谷念之耳
　　山谷书狄梁公碑
　　昔人谓狄梁公事范文正公文之黄文节公书之为海内三絶然文篇法既俳书势亦倾侧未足絶也黄正书不足存有韵无体故也
　　食时五观帖
　　古有食时五观乃小乗经觕语耳然不可不时使何太宰王侍中读之笔法极轻弱而鲜余味
　　米南宫天马赋
　　墨刻天马赋笔势雄强超逸真有千金蹀躞过都歴块之气赋语则不受衔囓膝生秃驹耳徐元玉后题一诗颇致代兴意未敢尽许也真迹向曽在余家
　　米元晖书夫子庙记
　　石刻在吴城中书亦颖秀可爱但结法既不古又乏变态耳黄鲁直赠之书虎儿笔力能扛鼎教字元晖继阿章取羲之献之故事书家不愧箕裘者有大小钟大小卫大小王大小欧阳大小米惟小米差弱耳
　　赵吴兴书赤壁赋
　　子昻大书不如小楷书不如行丰碑大碣螭首趺要多非其至者须于闲窻散笔有意无意间求之耳赤壁赋刻之江右王邸中间亦有金错刀法虽潇洒纵逸而不乏矩度与苏赋俱变体之佳者
　　虞文靖垂虹桥记
　　文靖此帖严雅中有余意不失中古衣冠可重也
　　雪庵茶榜
　　元僧溥光书茶榜其辞紫方袍底语耳不得禅説真味书法风骨多遒劲略具顔栁及眉山豫章结法惜胸中无卍字骨令天趣流动而结习未忘超洒不足所书官学士后赠司徒唐不空三藏且然矣
　　俞紫芝四体千文
