<!-- { "loadSidebar": true } -->
　　余所见乐毅论宋搨本及唐贞观摹真迹二本皆无付官奴三字独此有之初甚完好闻吴氏购时主人故漫之殊可惋惜智永跋所云梁世摹出天下珍之即此帖自余定为梁摹以俟知者　董其昌观并题
　　唐人双钩称为絶诣余往亦尝见钟太傅荐季直表与右军快雪时晴诸帖时不免有滞腻处独此乐毅论笔势流丽神彩焕发无异书者非工书家又非不问嵗月必逼古人安能为此即使右军复生当为抚掌矣　毘陵唐鹤徴
　　余生平好古所见法书颇多海内所藏真楷惟韩宗伯家有墨迹乐毅论韩长公携都门毎过官舍必出一玩较之余蔵者字稍大贾亦贵重余此卷已着兰亭考米友仁跋乃米元章所蔵之物梁摹乐毅论为正书第一其卷有异朱僧权鉴赏绍兴印信又有米氏印章非此卷而何不知何幸得落余手王太史宇泰多方欲得之余实不能割舍借摹入石虽曰刻成与余清斋石刻差别逺絶此卷在余所蔵三十载尚未尽知深奥处偶病间细阅数次神彩焕发而肥瘦相停余年六十有一方真知其妙也宋搨本余有至佳者安能与此卷比论真稀世之物非千金不可轻弃也当同定武兰亭行书第一并传此二卷真是性命可轻至寳是寳余清斋有此藏书之愿足矣子子孙孙宜世守不负余生平苦心踪迹海内竒品也　余清斋主人吴廷敬题
　　昔人书估以双钩廓填为下真迹一等乐毅论是王右军正书第一而此卷锋铩精到神明迈逸与墨迹无异不意垂老覩此罕物天啓初同钱宫谕观褚河南真迹于吴蹇叔家以为妙絶然字稍大当知此更为逼真矣连叔持示余西湖僧舍命颛儿向搨一过书而归之　崇祯戊寅小暑偈庵道人陈嘉燧书
　　济南邢侗二跋已刻余清斋法帖内故不赘入时崇祯己卯夏仲项氏出此帖索价六十金较吴江村定值三百镒亷矣恨乏阿堵仅留览数日【玉记】
　　唐冯承素临本乐毅论【在黄麻纸上折表】
　　右搨本乐毅论是贞观十二年四月九日勅内出乐毅论是王右军真迹令将仕郎直文馆冯承素模写赐司空赵国公长孙无忌开府仪同三司尚书左仆射梁国公房龄特进尚书左仆射申国公髙士亷吏部尚书侯君集特进郑国公魏徴侍中防军安徳郡开国公杨师道等六人于是在外乃有六本并笔势精妙备尽楷则也
　　彦逺家有冯承素兰亭元和十三年诏取进书画遂入内今有承素乐毅论在并有太宗手批在后　张彦逺记
　　隆庆三年元旦焚香盥手谨观文彭夀承甫记是日有禁不得贺节明窗净几展玩数日甚乐甚乐再观索防安出师帖颂盖天地间二寳也　文彭再记
　　山谷老人论书要字中有笔此帖近之然非有研臼笔簏者不足以知此　隆庆己巳春日从三桥寓斋携归谛观因题其后归之建业胡汝嘉记事
　　唐模兰亭墨迹
　　长乐许将熙丙辰孟冬开封府西亝阅　乔氏篑成中山甫印
　　临川王安礼黄庆基同阅元丰庚申闰月十日
　　至元甲午三月廿日巴西邓文原观
　　唐模兰亭余见凡三本其一在宜兴吴氏后有宋初诸名公题语李范庵毎过荆溪必求一观今其子孙亦不轻出示人其一蔵吴中陈缉熙氏当时已刻石传世陈好钩摹遂搨数本乱真而又分散诸跋为可惜耳其三即此神龙本也嘉靖初丰考功存礼常手摹使章正甫刻石于乌镇王氏然予未见真迹惟孙鸣岐抄得郭祐之诗跋鲜于伯机长句毎诵二诗慨然欲思一见而不可得盖往来予懐者五十余年矣今子京项君以重价购于王氏遂令人持至呉中索余题语因得纵观以偿夙昔之愿若其摹搨之精钩填之妙信非冯承素诸公不能也子京好古博雅精于鉴赏嗜古人法书如嗜饮食毎得竒书不复论价故东南名迹多归之然所蓄虽多吾又知其不能出此卷之上也　万厯丁丑孟秋七月三日茂苑文嘉书
　　朱光裔李之仪观元丰五年三月二十七日
　　李柜王景通同观戊戌七日
　　元丰四年孟春十日又同张保清冯泽纵观文安王景修题
　　仇伯玉朱光庭石苍舒观元丰五年四月廿八日定武旧帖在人间者如晨星矣此又落落若啓明者耶元贞元年夏六月仆将归吴兴叔亮内翰以此卷求是正为鉴定如右甲寅日甲寅人赵孟頫书
　　右唐贤摹晋右军兰亭宴集叙字法秀逸墨彩艳发竒丽超絶动心骇目此定是唐太宗朝供奉搨书人直文馆冯承素等奉圣防于兰亭真迹上双钩所摹与米元章购于苏才翁家褚河南检校搨赐本张氏石刻对之更无少异米老论精妙数字皆具有之毫铓转折纎微备尽下真迹一等予家旧藏赵模搨本虽结体间有小异而义类良是然各有絶胜处要之俱是一时名手摹书前后二小半印神龙二字即唐中宗年号贞观中太宗自书贞观二字成二小印开元中明皇自书开元二字作一小印神龙中中宗亦书神龙二字为一小印此印在贞观后开元前是御府印书者张彦逺名画记唐贞观开元书印及晋宋至唐公卿贵戚之家私印一一详载独不载此印盖犹搜访未尽也予观唐模兰亭甚众皆无唐代印跋未若此帖唐印宛然真迹入昭陵搨本中择其絶肖似者秘之内府此本乃是余皆分赐皇太子诸王中宗是文皇帝孙内殿所秘信为最善本宜切近真也至元癸巳获于杨左辖都尉家传是尚方资送物是年二月甲午重装于钱塘甘泉坊僦居快雪斋壬子日易跋赞曰神龙天子文皇孙寳章小玺余半痕鸾飞离离舞秦云龙惊荡荡跳天门明光宫中春曦温玉案卷舒娱至尊六百余年今幸存小臣宁敢比璵璠　金城郭天锡祐之平生真赏
　　君家褉帖评甲乙和璧隋珠价相敌神龙贞观苦未逺赵葛冯汤总名迹主人熊鱼两兼爱彼短此长俱有得三百二十有七字字字龙蛇怒腾掷嗟予到手眼生障有数存焉岂人力吾闻神龙之初黄庭乐毅真迹尚无恙此帖尤为时所惜况今相去又千载古帖消磨万无一有余不足贵相通欲抱竒书求博易　鲜于枢题
　　赵防军摹晋千文【篆书周天球题】
　　太子右监门府铠曹防军臣赵模上【行书千字文】
　　赵供奉所书千文如谨敕士不敢毫发自纵在绳束外至今见者为之敛衽退步及观困学翁跋则如神龙天马殆不可羁其间法度出于自然噫此笔亦不可多得矣我辈何敢仰望下风因乗兴效颦值子玉千文卷録以还延祐庚申夏五玉霄滕賔拜手吴郡钱佑观于西湖寓舍吴伯顔观
　　大梁班惟志与仲亨子正敬思同观
　　严陵汪鹏升永嘉薛漠同观
　　大徳九年吾道观
　　山阴茧纸入昭陵江右空传瘗鹤铭赖有贞元供奉笔硬黄双勒集仪型　丹丘夏克复
　　晋人之书见于今日者大抵石刻耳如赵公者去晋未逺其所摹集多予昧于平生者固宜盖褒鄂已没庶几见其英姿飘爽于缣素间者曹将军之功也明古其谨藏之　吴寛题
　　吴郡杨循吉观
　　七月之望彭年观于双蛾寺夀承读书楼
　　禇登善有自书圣教序笔法极类右军后人遂谓唐集圣敎序非集聚之集乃学习之习也是殆不然今观赵供奉所摹千字文一钩一画步武右军极似圣教序乃知前人所集真集而书之者非习字书奴明矣千古之疑一朝尽释快哉此笔今不可再得仲宣其寳之勿轻示人也　天啓壬戌初夏范允临题欧阳率更梦奠帖真迹
　　仲尼梦奠七十有三周王九龄俱不满百彭祖资以道养樊重任性裁过盈数终归灭无有得停住者未有生而不老老而不死形归丘墓神还所受痛毒辛酸何可熟念善恶报应如影随形必不差二
　　右唐银青光禄大夫太子率更令渤海郡欧阳询字信本书仲尼梦奠帖七十八字前后御府法书二小印后有绍兴二小印合缝处古印甚多下跋一吉字未晓谁氏庚寅十月购于杨中斋家悦生图书亦曾入贾秋壑文府率更初学王逸少书后渐变其体笔力崄劲为一时之絶人得其尺牍咸以为楷范张懐瓘云欧阳真行出于大令自羊薄已后畧无勍敌独永师恃兵精锐议欲旗鼓相攻欧惟猛锐长驱永则破胆夺气法书苑亦云信本行书蝉聨起伏凝结遒耸裁萧永之柔懦拉羲献之筋髓比之诸势出于自然此本劲崄刻厉森森然若武库之戈防向背转折浑得二玉风气世之欧行第一书也辛卯二月辛未重装九日丁丑跋于严陵官舍　金城郭天锡审定真迹秘玩
　　欧阳信本书清劲秀健古今一人米老云庄若对越俊若跳掷犹似未知其神竒也向在都下见劝学一帖是集贤官库物后有开元题识具全笔意与此一同但官帖是硬黄纸为异耳【信本为欧阳字】　至元廿九年闰月望为右之兄书吴兴赵孟頫
　　韦续墨薮欧阳正行书在中上品欧教作书有八诀最利初学学者观古人书必观墨迹乃见妙处此梦奠帖七十八字真人间絶无仅有希世寳也盖尝入宋御府矣赵文敏公所题考碑志是三十八嵗笔故与后来特异吾家蓄古墨迹此为最久　正统八年四月六日杨士竒谨书
　　虞伯施东观帖【伯施世南字】
　　虞永兴尝自谓于道字有悟盖于发笔处出锋如抽刀断水正与顔太师锥画沙屋漏痕同趣前人巧处故应不传学虞者辄成算子笔阵所诃以此余非能书能解之耳　其昌【墨禅室】
　　唐文皇哀册褚遂良墨迹【戏鸿堂止镌册文】
　　褚遂良书在唐贤诸名世士书中为秀頴得羲之法最多者真字有法自成一家非诸人可以比肩此书盖其晩年　绍兴丙辰十二月初五日臣友仁审定褚公初以善书见知文皇后数直谏补益国事殊多遂受顾命以大节着为唐名臣卒之书为余事此其书文皇哀册文蔵于吴江史明古氏明古喜读书能阳秋古人不独贵其书也然于古人知所爱则得其模刻之语亦深玩之况其手迹哉则虽谓贵其书亦可也此卷于大行与崩字皆加涂改盖尝有入前代御府者为上讳尔　成化戊戌嵗二月庚申吴寛书
　　唐中书令河南公褚登善文学忠谠为贞观人品第一观其叩头谏立武氏置笏殿陛乞归田里不以祸福死生动其心古之所谓大臣与回视当时暖姝自悦为身谋者特狐防耳公书法之妙乃其余事书家况之瑶台青琐窅映青春婵娟美女不胜罗绮盖状其富艳之极文皇哀册览之三叹不已书法絶矣世鲜有知者惟米南宫知之米学褚最久知之为最深宜乎虎儿一见即赏鉴也【哀册初落江南深山中且讳避不登御故得脱金烬】　着雍敦牂七月望日吴郡陈深书【王元美跋已刻四部稿中】
　　褚河南书枯树赋真迹【赵松雪补图赋镌戏鸿堂】
　　右枯树赋世皆以夀春魏氏为真丹阳苏丞相辨识之墨帖既藏魏氏今所传苏丞相跋尾者亦模勒也至或以雍元直所临仿为魏本而系苏跋其后余此本得之壻汶阳梁正夀正夀雅好笔墨且自精赏魏郑公尝云褚河南下笔遒劲甚得逸少体资此本皆兰亭笔法识者寡云　开封丁禹锡毘陵胡承之以勒石大野晁无咎记乙丑中冬丙午松菊堂
　　旧见陈了翁笔法精劲尝疑其创自为家今乃知彷佛出枯树赋耳豫章金陵所刻何曽有毫发似哉晁补之字仅见此跌宕亦自有意况经前辈鉴定重以省印郡记累累无不可考胡氏世家在东南为盛世将摹刻又不一所此真迹尤其所寳故所在用意识之歴官大畧备焉　壬午五月庐陵刘辰翁题
　　褚公书擥六朝众长而成一家千代何独枯树赋而已子昂后五百年一振豪顷夺其符而代之岂规规学楮而能之抑胸中有所谓擥者也谓予不信有木居士在钱塘白珽【以下俱跋松雪临本乃同前合一卷者】
