<!-- { "loadSidebar": true } -->
　　谿翁续得山谷题前定録等八诗小黠大痴螳捕蝉二篇居其中遗赵景道者小字送李伯牖者大字予兼而有之于好古博雅不曰徒费光阴矣　寳祐甲寅中秋日书【有谿翁堂印】
　　山谷老人与赵景道帖并絶句诗八首今藏海虞钱工部士家前有贾丞相似道恱生印及封字印盖宋末尝入其家恱生乃其堂名闻之昔人似道藏法书名画甚富妙品辄用二印识之后宋人三跋中有石湖居士者予乡先生范文穆公至能也正徳庚午春三月前进士呉门都穆
　　巻中有宋元官印三前一为提领措置防子库印后二为福建提举司之印恐知之者或寡故附着之黄文节公草书秋浦歌
　　绍圣三年五月乙未新开小轩闻幽鸟相语殊乐戏作草遂书彻李白秋浦歌十五篇时小雨清润十三日所移竹及田野中人致红蕉三十本皆已苏息唯自篱外移橙一株植篱里似无生意盖十三日竹醉而使橙亦醉失其性矣知命自黔乞得一画眉云颇能作杜防语故携来然置之摩围阁中时时作百虫声独不复作杜鹃语而客谈此鸟云此岂羊公鹤之苖裔耶余少颇草书人多好之帷钱穆父以为俗初闻之不能不慊已而自观之诚如钱公语遂改度稍去俗气既而人多不好老来渐嬾慢无复堪事人或以旧时意来乞作草语之以今已不成书辄不聴信则为画满纸虽不复入俗亦不成书使钱公见之亦不知所以名之矣摩围阁老人题【山谷道人印】
　　字学至唐最胜虽经生亦可观其传者以人不以书也褚薛欧虞皆太宗之名臣鲁公之忠义公权之笔谏虽不能书若人如何哉豫章先生老友文章师表一世咳唾之珠闻者兴起况其书又入神品宜其传寳百世恭闻徽宗皇帝评公之书谓如抱道足学之士坐髙车驷马之上横斜髙下无不如意圣人之言经也晚学小子尚安所云张安国跋【书史防要以张安国为歴阳人若张于湖名孝祥字安国也】
　　豫章先生襟宇洞达意趣豪逸超然埃之表其书之妙当以九方皋相马法观之杨士竒敬题
　　尝见杨东山跋王卢溪遗引山谷家书云摩围阁在黔州南寺阁正对摩围峰蜀人呼天为围屋极寛洁潇洒冬温夏凉风物似江西大抵先贤君子直道而行虽处忧患无所悔尤胸次明净无往不适也士竒又题
　　书法之变至宋极矣然君谟尚有晋唐余意苏黄及米始大变也学者必求之忠惠之上其庶几乎士竒三题
　　涪翁书太白诗十五首笔法颇不类故常或疑非真迹此不知书故也翁尝自评元祐间草书笔意痴钝用笔多不到晚入峡见长年荡浆乃悟笔法又云绍圣甲戌在黄龙山中忽得草书三昧晚年之作因与少时异矣安得复以故我求之其间或以笔势猛气逸出常度然不害其神骏也鏊题
　　观公自叙因钱穆父之言而改度前祓旧习且云摩闱阁老人固知为晚年笔鏊又题
　　涪翁题元上人此君轩诗答王彦周卷
　　此道沈霾多歴年喜君占斗斸龙泉我学渊明贫至骨君岂有意师无潇洒岂非侯爵命道人胸中有水镜霜钟堂下月明前枝枝雪压如悬罄敝帚不扫舍人门如愿不谒青鸿君来聴道人写风竹手弄霜钟看白云平生窃闻公子旧今年谁举贾生秀未知束帛何当来但有一笻相倚瘦欲截老龙吟夜月无人处共江山说中郎解赏柯亭椽玉局归时君为传　建中靖国元年三月辛未钟陵黄庭坚鲁直奉答彦周【尚有元宁国路总管府推官杨载跋失録】
　　山谷尝用澄心堂纸惟此卷用粉牋及李廷珪墨而笔法妙絶气韵飞动谓之三絶　乐卿
　　凌波仙子生尘袜波上盈盈步微月被谁招此断肠魂种作寒花寄愁絶含香体素欲倾城山樊是弟梅是兄坐对真成被花恼出门一笑大江横【附山谷书水仙花诗】
　　黄山谷三言诗
　　寄岳云安九夏无间緑实潇洒碧溪头古松下卧槃陀昼复夜　八徳水清且美荡精神浸牙齿乱云根众峰里掬与斟随器尔
　　此帖与汉嘉安乐园题名絶相类岂亦谪僰时所书耶　淳熙癸夘二月二十三日甫里陆游识
　　退之出牧向潮州霁色衡山碧欲流鲁直宜州迁谪去岳云九夏满空浮美哉湘水独清深洗濯迁人执热襟峯里云根不同量解言随器与渠斟鲁直题来务观题便云字与汉嘉齐不知僰道径行路不涉祝融峰子西　永康胡长孺题【字汲仲】　皇庆元年龙集壬子四月丙子书于虎林
　　山谷行书王长者墓志铭稿【在纸上横墓志二篇辞多不具録】
　　铭曰以义力其穷以智谢其丰以理孝其终以文其封
　　山谷行书宋故泸南诗老史翊正墓志铭稿【翊正名扶】
　　铭曰人皆汲汲仰掇俯拾商禄计级胁肩求入君独徐徐书耕笔锄我躬则臞我心则腴緼袍后秃藜藿不肉哦诗满屋金革匏竹泸川洋洋枞栝其冈勒铭诏藏尚其嗣昌
　　黄文节公手简二通【小行草真迹在纸上横卷】
　　庭坚顿首承惠糟姜银杏极感逺意雍酥二斤青州枣一蔀漫将懐向之勤轻凟不罪庭坚顿首　天民知命
　　大主簿霜寒想八嫂安裕九妳四妳大新妇普姐师哥四娘五娘六郎四十明儿九娘十娘张九咩儿韩十小韩曽儿湖儿井儿各安乐过江来甚思汝等寂寞且耐烦不须忧路上路上甚安稳但所经州郡多故旧须为酒食留连尔家中上下凡事切且和顺三人轮管家事勿废规矩三学生不要令推病在家依时节送饭及取归书院常整龊文字勿借出也　知命且掉下泼药草读书看经求清净之乐为上大主簿读汉书必有功矣十月十四日押丘报诸妳子以下各小心照孩儿门莫作炒切切
　　余生武昌得此黄太史帖伏而玩之至再三不忍去手见其冲澹悠深出入平易近代书者其可及哉然公之风不大声色严重崇髙隐然太山岩岩之势又岂翰墨之所不精者乎　俞贞木题
　　又手简一通
　　庭坚顿首辱教审侍奉万福为慰承读书緑阴颇得闲乐甚善善欲为素儿録数十篇妙曲作乐尚未就尔所送纸太髙但可书大字若欲小行书须得矮纸乃佳适有宾客奉答草率　庭坚顿首立之承命足下
　　此帖不应防在长安逆旅中亦非贵人席帽金络马传呼入省时所观程子他日幅巾笻杖渡青衣江相羊唤鱼潭瑞草桥清泉翠樾之间与山中人共小巢笼鹤菜饭扫石置风罏煮顶紫茁然后出此共读乃称尔　陆游【此跋虽经刻然佳语姑存之】
　　涪翁杂録册【旧名山谷志林】
　　右杂録一册相传黄文节公鲁直书旧有签题曰山谷志林昔苏文忠公有东坡志林盖杂志其平时所闻见与凡对客谈笑之语此册则杂抄说苑世说中语初无伦叙岂有防于心而书耶抑自记以备防耶尝见东坡亦有杂书古人格言亦无伦次题其后谓将以为诗文之用岂非其类耶然不可考矣文节公晚嵗沉着髙古此其少年之笔故防有不同耳殷君良贵特以相示辄题其后　嘉靖辛丑十月六日文徴明识
　　石曼卿大字楷书古松诗墨迹【在宋楮上横】
　　天之酒星化曼卿之神薄逰莺花世界醉日月于酒船真能以大梦处世者归主芙蓉城宜其仙也雪堂翁诗以实之今想与赤壁化鹤同翺翔其乐无涯曼卿诗句字画名贤品賛以加矣岂容言下着语此咏古松墨迹余获拜观不觉神爽飞越自庆为平生之幸
　　治乙丑冬十一月十日呉郡黄云题于华氏之尚古楼
　　嘉靖廿五年墨林子装袭原值十五金
　　余初获见此传正与家藏文画为闭户著书深嵗月种松皆作老龙鳞相辉暎焉已而松尘告斋头诸松葢俨青人巢作天际真人想不自知其迂逺也乃石秘阁松诗及楼钥黄掺赵师夏沈周四跋己刻李冏卿六砚斋三笔不再赘仅録所遗黄跋兀兀成此瑚网余因更前画句松老烟云能自异书成嵗月与俱新姑享此百城之乐乎即孔方兄有絶交书何足顾哉但将松籁延佳客耳　越燕两国定丰世家紫源九裔后人识






　　瑚网五
<子部,艺术类,书画之属,珊瑚网>
　　钦定四库全书
　　珊瑚网卷六
　　明　汪砢玉　撰
　　法书题跋
　　米襄阳行草易説
　　易曰天数五地数五五位相得而各有合此五行生成之数洪范曰五行生数天肇一于北至隂之所隂极生寒寒生水故曰北耦二曰南阳之数也阳极生热热生火东阳中也阳散而生风风生木隂正以收而生燥燥生金金中央也隂阳之所变者也隂阳交而生湿湿生土所以行成变化而行神皆不出乎此夫体立而后成性以至稼穑皆五行之性也性定而后辨味皆五行之味也水物至隂其性流湿故淮江于山不若海之下故惟润下所以指名之也五行声色味而此独举味者人之所待以生养者特味为急故也　元符元年春二年夏三年秋游中天竺访堂头禅师绍圣四年同佛印访禅师师已垂年苦留心于易芾遂赠其易义并大书读易堂三字并遗之米元章书
　　予观米襄阳为天竺大士书易义数语深得乾造坤化之奥世每以能书称襄阳而其学识乃如此岂知米公者哉苏君昌龄请篆读易堂三字以补其阙用镇山门遂书于左方鄱阳周伯温识后二百六十一年当大元至正十五年三月朔旦也　眉顔【朱文】　野斋居士【白文】
　　米南宫于书无所不读生承平时以絶伦之资日接贤士大夫绪言余论故共造诣益深使其仅能字学则当时诸贤岂肯前席耶世言王右军能书而已殊不知其卓识伟见贻书殷深源劝其交驩桓温使深源从其言则温不至于跋扈而晋室尚可扶持襄阳豪乃肯与佛印同访中天竺至为之书读易堂岂以少林指心单传固与羲皇周孔元无间耶襄阳论易以及于洪范五行五位五性五味然所谓五行具五味人皆可知独金曰从革从革作辛辛为辛辣使以金银铜铁百计鬻之不能辛也此虽细事然子朱子门人固尝以为问终不能折其为何如今已矣恨不能起襄阳于九原而质之吴人李君士明寄游老子法中而嗜古好学出此卷以求题故粗书襄阳之为人而非敢及于读易也洪恕记
　　檇李项氏所藏米元章真迹惟山水歌与此卷耳余于五十年前借观俯仰之间恍如隔世其昌
　　米南宫大行楷书天马赋【遗集多讹脱】
　　髙君素收唐画御马感今无此马故赋　方唐牧之至盛有天骨之超俊勒四十万之数而随方以分色焉此马居其中以为镇目星角而电发蹄椀踣以风迅鬐龙颙以孤起耳凤耸而双峻翠华建而出步阊阖下而轩喷低羣驽而不嘶横秋风以独韵若夫跃溪舒急冒絮征叛直突则建徳项絷横驰则世充领断皆絶材以比德敢伺蹶以致吝岂肯浪逐苜蓿之堆盖当下视八方之骏髙标雄跨而狮子让狞逸气下衰而照夜矜穏于是风格靡頽色妙才骀入伏不动终日如坏乃得玉为衔饰绣作鞍儓枣秣粟豢肉胀筋埋若夫其报徳也盖不如偷卢噬盗防蹇胜柴铸黄蜗而吐水画白泽以除灾但觉驼垂就节防伏防猜妬心虽厉驯号斯谐誓俛首以毕世未伏以兴怀嗟乎所谓英风顿尽冗仗髙排若不市骏骨致龙媒如此马者一旦天子巡朔方升乔岳扫四夷之尘较岐阳之猎则飞黄騕防蹑云追电何所从而遽来何所从而遽来　平海大师后园水丘公慧悟师看书襄阳米芾
