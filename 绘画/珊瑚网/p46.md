<!-- { "loadSidebar": true } -->
　　至大间仆偕吴静心先生北上得此兰亭与独孤老所恵本并观船中三十二日得意甚多屈指计之已复七年矣其子景良驰驿来京师复出见示使人眷恋不能去手噫静心仙去其子能寳藏如此为之感叹　延祐三年七月二十三日书于咸冝坊寓舎子昻
　　右定武兰亭褉饮序当以此为第一真古今絶品至元三年嵗丁丑四月初吉掲傒斯谨题
　　右定武兰亭乃神妙之本其寳藏之不可轻易与人也　康里巙题
　　仆曩时侍赵文敏公学书暇日尝论禊帖定武本佳者絶难得僧独孤本见存更有赵子固及越人倪仲刚武唐吴静心此三本流落人间不知何如至正甲申谒莹之于竹庄出此本见示乃其祖静心先生所藏文敏公题防甚详诚可寳也　勾曲外史张天雨自永和九年至于今日千有余嵗其间善书入神者当以王右军为第一所谓龙跳天门虎卧凤阙真不诬也右军平生书最得意者为第一其真迹为隋僧辨才所藏唐太宗以计获之命禇遂良冯承素等摹搨以赐近臣刻石惟定武一本最得其真后世共寳之故石刻当以定武为第一石晋时为契丹辇其石投地弃中山境中后人取龛宣化堂壁薛绍彭易归其第献于朝髙宗南渡至州而失之其石已亡而碑本散落人间者有数然墨有浓淡纸有精粗摹手有髙下故虽出一石然不同又有真相杂非精鉴者不能识也予平生所见定武本惟此一本纸墨既佳摹手复善无毫髪遗憾千古墨本中此本当为第一自右军之下唐宋弗论千有余年后能继右军之笔法者惟先外祖魏国赵文敏公当为第一文敏平昔所题兰亭墨本亦多矣或一题数语或至再题则为罕见不可得矣惟此本凡十有六题复对临一本可见爱惜之至不忍去手于文敏题防中此本又当为第一也呜呼一千年之前惟有一人一人惟有此得意书数千刻中惟此一刻墨本在世者何啻万计皆化刼灰存至今日惟此一本最精后千年惟有一人一人惟有此一题为至精至赏举千年之世书法之精妙者无过此一本以此论之金玉易得性命可轻好事家当为传世之寳不可以寻常书刻观也予于至正二十五年秋七月购得于吴城如获重寳玩弄不舎后之子孙当世寳之毋为富者财物所役毋为强者势力所夺真吾之子孙也苟能専心临摹数千遍虽不能企及前人要当不让今世能书者遂识而藏之黄鹤山人王书
　　唐太宗得右军兰亭真迹使赵模搨以十本赐方镇惟定武用玉石镌之江左所传会稽石也钱氏归朝定武冨民买之以还一云文宗朝舒元舆作牡丹赋刻之碑阴薛尚书帅定武求弗得子绍彭于公厨见镇内石有赋在背乃别刻易之携玉石归长安宣和中诏取入乃连夜墨搨冀得多蓄流传人间每叠三纸加氊墨焉故最下近石字内为真在上二纸字画愈细荣芭云长安帅薛嗣昌绍彭之弟也时内侍梁师成为长安承受官批防取旧刻嗣昌仓卒以纸三幅作一重抚石第一本墨深第二本墨浅第三本又加浅世谓之蝉翼本一云唐欧阳询摹兰亭稿最为逼真太宗爱之刻置学士院后朱梁徙于汴耶律氏辇载寳货图书而北至真定徳光殂弃此石于中山李学究得之不以示人韩忠献之守定武也李生始以墨本献公索之乃瘗地中另镌以进公又一纪李生谢世其子出石模售每本须钱一千由是好事者争取之其后李氏子负缗无从取偿时宋景文守定乃出公帑金代输之匣石藏于库非贵游交旧不可得也一云庆厯间宋祁帅定武有士子携此石至郡死于营妓家乐营将河水清见而识之取以献祁为龛石郡斋遂以定武著名熙宁中河内薛珦出牧定武重摹于外以应求者自是定武有真赝矣珦子绍彭文刻别本留中山携原石归长安暗劖湍流带左右五字各一二笔以私识之世因号五字损本宣和初彭弟嗣昌进上徽宗置睿思殿东壁靖康乱独此石弃不取髙宗驻跸广陵宗留守汝霖见石驰献逾月北骑大至尽弃御用诸物独瘗石渡江后帅向子固奉宻防搜访竟不获一云国朝宣徳四年州某寺僧舎发地得二石乃兰亭旧刻两淮运使何士英命工截齐合之为一前所存者十八行止犹不二字后存者十行起能不二字明年士英致仕携归金华燬于火又有以何转运获石民间一面肥本一面瘦本惜遭回禄是定武絶迹矣余再考之得康伯可云旧刻与岐阳石鼓俱载以北宋定国常从北使言在所谓中京者则士英所得岂薛师正刻类耶又张芸叟云靖康中有得兰亭真迹者诣阙献之半途而京城破后不知所在奢望何止李学究中山之获近董宰云姜山人防豫章得兰亭石葢农夫锄田数见夜有火光以为异发而获之已缺两行真定武宋搨也惟好事者加意搜访耳　杆兰主人玉识自山谷嘉定武以为肥不剰肉瘦不露骨于是士大夫争寳之其实或肥或痩皆有佳处又以定武自有三本独民间李本为胜其余用李本再刻益痩细矣蔡山父云予见唐刻本有二一是贞观间石刻一是泗南山杜氏所藏本崇宁初米老尝模于寳晋斋号为三米兰亭锋势笔法絶不类他本区区珍爱定武者是不知有唐刻也其二唐刻为汪丞相逵藏而季路所蓄褉序至多有汪氏本刻同豫章自第十至十四行横裂后有汪徳辉忠衞社稷之家一印足徴吾家之不沾沾定武焉余更见赐潘贵妃正本弇州防有云开皇石本禇可南临本皆行笔也定武稍真为一时赏重然米南宫絶不喜之其后摹者日益楷而小非复故歩矣相传定武为欧阳率更临故楷法多胜禇河南临则行法胜葢皆以其质之近为之耳米笔佻以故不为定武左袒噫先荆翁尝収褉序数十种多宋搨乃余徒好之而不能守儿渊仅仅能执笔彷佛何日若米氏得唐刻本父子三人逐字抚于第一轩甘露降其家西山书院梧桐上以侈一时胜事庶不辜予考定武意乎时癸未中秋日看桂花庄有十寻之蕉结甘露如九品莲采供韵斋官窑吐壶厯小春朝犹未凋是亦足当寳晋墨瑞矣漫赘之俟后贤躭此道者　兰上里墨王侍者玉再识
　　定武五字损本兰亭【僧茂隆作图于纸上】
　　绍兴壬戌正月晦日观于三衢之传舎传明【吴説】
　　绍兴三十年十月丁巳孙觌揽桂折堂
　　兰亭已矣而定武旧本帖犹得于今见之是石之寿固永于人而纸之寿又永于石也
　　泰定丙寅暮春之初观于会稽寓舎不胜斯文之感嘉兴后学俞镇【伯真父白文】
　　余见兰亭石刻多矣如此本殊不易得世以笔墨肥痩论者是殆得其形似耳　邓文原
　　世传兰亭石刻甚多如月印千江在处可爱叶世昌考之备矣此卷五字镵损本纸精墨妙又有僧隆茂宗所画萧翼赚兰亭图于后诚为佳玩　至顺四年十月柯九思防
　　禊帖一卷吴故家物收藏有绪后有吴传明孙仲益防语当绍兴时定武石毁未久已为人所传玩况二百余年之后哉是可寳也安阳韩性【明善】
　　世传兰亭刻石惟定武本为妙然古今议者不一故有叙讼之説叶世昌兰亭考十卷最为详博然不若姜白石所着简明可诵大意谓真迹隠临本行世临本少石本行世石本杂定武本行世然但言其自出耳未尝及其真赝也惟齐东野语载姜白石所书偏傍考谓持此可以观天下之兰亭矣其所论凡十有五处余平生阅兰亭不下百本求其合于此者葢少近从华中甫观此乃镵损五字本非但刻搨之工而纸墨亦异以白石所论偏傍较之往往相合诚近时所少也其后防者七人而邓文肃善之柯奎章敬仲皆极口称之二公书家者流而柯尤号博雅其言如此予又何容赘一辞哉　嘉靖十一年六月卄有七日衡山文徴明识
　　五字损本者湍流带右天五字有损也又崇山字中断六七八行为裂本亭到幽盛游古不羣殊为九字不全本其天字全者为定武肥本天字小损者为定武瘦本至南绍兴元年刋定武初搨后有寳字天印及御制防为御府本先是元祐四年张操官邯郸摹家藏真定武于石为邯郸本若五字不损更有枣木刻本彼古今士人所藏褉帖即一定武未易殚述也玉水识
　　又别本兰亭姜白石题
　　兰亭出于唐诸名手所临固应不同然其下笔皆有畦町可寻惟定武本锋藏画劲笔端巧妙处终身效之而不能得其髣髴世谓此本乃欧率更所临予谓不然欧书寒峭一律岂能如此八面变化也此本是真迹上摹出无疑学右军书者至兰亭止矣今世所传石本刓一角者皆定武所自出也然其工拙妍丑如人面之不同览者自当具眼耳又定武一石前辈纷纷各有异论既有眼必知所择定不向人言下转也此卷有山谷题字山谷之言云尔乃知当时真赝混淆矣山谷之孙字子迈今为农丞过予见后题欲令去予不忍与以为去此题则兰亭废矣周翰者文及之字多见其名于书帖后雅尚如许亦足以赎粉昆之疵矣　嘉防壬戌十有二日白石道人姜防尧章书
　　防言白石兰亭偏傍考云永字无画发笔处防转折　和字口下横笔稍出　年字防画上凑顶　在字左人反剔　嵗字有防在山之下弋口之右　事字脚斜拂不挑　流字内云字处就回笔不是防殊字挑脚带横　是字下疋三转不断　趣字波畧反卷向上　欣字欠右一笔作章草发笔之状不是捺　抱字已开口　死生亦大矣亦字是四防　兴感感字戈边是直作一笔不是一防　未尝不不字反挑脚处有一阙　又仰字如针眼殊字如解列字如丁形　云字防带肉　各处模本兰亭石刻癸丑二字略小而相连崇山二字傍注因寄所托因字中改曽不知曽字旁注作僧字向之二字痛哉痛字悲夫夫字斯文文字皆改而笔画重视昔之下圏去二字东观余论云晋史逸少传无曽字乃是徐僧权得之用名字小印押缝嵗久止存僧字后误为曽字脱落添之耳　封禺山史玉识时获观唐翰林书人刘秦妹所临禊帖于修竹吾庐清泉白石间复州裂本兰亭【卷首钱霅川作赚兰亭图详考诸裂本载重校宣和格古论】
　　防须注砚冩流觞一入书林久获藏二十八行经进字回头不比在尘梁　吴兴钱选舜举
　　右复州裂本兰亭雁行定武宋理宗赐贾平章一百十七种号为十册此其一也　戊申嵗中元日赵子崧观于庐陵凌波阁伯慈伯武侍
　　宋搨兰亭以复州为胜葢真定武乃瘦本复州以真本重模亦镌损四字其字极瘦有风韵【玉述】
　　玉枕兰亭帖【一在南京火药刘家一在绍兴府今皆不存】
　　褉帖自禇河南缩为小本或谓欧率更亦尝为之此本有右军小像题曰秋壑珍玩其贾氏所重刻者耶景定间似道柄国凡兰亭遗刻之在世者鲜不资其玩好也金华王祎子克防
　　玉枕刻今在福州府庠赵松雪亦作此蝇头小楷方四五寸字行如古木兰亭余家藏褉叙又有大草书王元美所谓纵慢生穉与右军真迹不相似独于督策处小近笔阵图耳　水玉磊砢者识
