<!-- { "loadSidebar": true } -->
　　梦得叩头人至辱教示审闻顿暄动止安健良深慰荷冗干极荷留念悚悚不知几时定可还日迟面欵入此月来泪眦顿昏痛作字艰强勉附报草草余惟珍爱不次梦得叩头季贡贡元亲契
　　商英皇恐女夫王伪之防收录八月七日已觧商水任荐极余溢遂可改京商英爱受赐与王氏均等防第二女夫杨开还蜀輙令请见恐或下问河东此间事盖杨生从商英者二年矣伏恐上知商英皇恐再拜
　　邦彦顿首启前日特辱降顾间冷之中倍増感负疴屏迹造谒不逮第深悚惕邦彦顿首启青谷德正夷涂勿抛控抛控马多失挹水勿极量极量器多溢安史起天寳转战竟奔北辞臣献颂诗要垂万世则一字堪白首大书仍深刻谁作语溪图十日在咫尺飞湍如有声旁滙浸层碧巉絶半岩间髣髴见马迹不觉手加磨真恐苔藓没国姓前后异天运古今一向来文武才坐筹或操笔种种皆可称俯仰重叹息愿君寳此图置之丹粉壁昔人如可作想像壮胷臆　【末缺以文推之当是臆字】摅顿首啓比不承诲下情渴仰知数辱顾访皆失迎对但深愧感防教伏审晚来尊候万福岘刻已领蚤暮当卜祗诣遽中驰此拜覆不宣摅再拜右司彦和尊兄座前
　　世忠咨目顿首啓运史直阁侍史近间言良勤怀向北辰春雨伏惟漕挽余闲台候曼福少恳近得防以本司官兵二月下旬以后劵食钱米有准拟权于贵司兊拨应副已有公文奉闻今去支期不逺敢烦顺防速为兊拨钱三十万贯告为严戒所属星夜起得二月中旬到军前以济急俟朝廷降到钱即便还也千万干凂悚仄未闲自爱不宣世忠咨目顿首啓运使直阁侍史
　　説拜问门内眷聚伏想长少均协多庆贤壻以未接识不及别状孥累辈乗二巨舰转江入淮甸颇迟迟今犹未至次第经由髙沙儿軰若知良臣在彼必往请见大儿子近堂差泰州如臯监盐偶得见阙便来赴官朝夕先过此相聚数日而后之任仲子调真州挺官尚有一年阙叔子岳祠满已一年半未得赴部同二季随骨肉俱来贤嗣昆仲一一均福説再拜
　　琚伏自廿二日具禀报之后深虑指挥未到势不容留遂将牌印牒以次官权管姑作急难给假起方登舟间忽领珍染宠示省劄如觧倒悬感佩特逹之意无以云喻即星夜前迈矣瞻望钧光在迩兹得以略切自炳照琚皇恐拜覆观使开府相公尊兄钧座
　　前日入寺观牡丹不觉已谢惜其秾艳故以诗悼之敢冀见和适上　牡丹乗春芳风雨苦相妬朝来小庭中零落己无数魂销梓泽国肠断马嵬路尽日向栏干踟蹰不能去
　　右宋贤劄子十七帖皆一代名流鸿望魁垒英臣之笔往嵗客燕山尝从朱禧公緑防亭中阅此朱公好古家藏名迹甚富每爱惜此册以为刘公一札可当十部从事诸贤濯濯单言片翰并有风致非近世雕虫之士所能比肩忠禧化去未久图书散落此册为粥画人持至江南思重参军见之凄惋遂出重资购之命余题册尾余与思重皆忠禧文酒之客覩此不胜人琴之感非徒以诸公手泽之故耳　王穉登书右宋贤十七札首名绶者宋宣猷公也名上有朱文印曰宋绶公垂公以楷名于宋今楷亦是正书遒劲有法清臣者叶学士道卿也苏之长洲人衡者章侍制子也浦城人二公天圣嘉祐时人希者林子中也闽之竒者蒋颍叔也草法老劲似王荆公逵者不知何人其札乃与颍叔者故次于此焘者刘无言也行草出入苏黄而风趣盎溢山谷云令天假以年江左又出一薄绍之矣殆非虚言梦得者叶石林也书法与停云所刻正同商英者张天觉也书与语皆不免俗透末后句者固如是邦彦者周美成也摅者林彦振也二公书俱类蔡元长岂气类相似耶世忠者韩蕲王良臣也史称目不知书晩忽有悟能作字工小词此札与运使借钱者时尚在军中或出佐史手正书有苏长公风致説者吴传朋也李清照金石录后序云尚余五七簏盗穴壁取去为呉説运使钱价得之即此也琚者呉居父也行草逼肖米元章若不视其欵未有不以为元章者适者水心居士叶正则也嘉王之立实于公以与赵丞相议不合即拂衣归水心诗早已精严晩尤髙古今诗亦淡宕可喜书法蔡君谟而自具风骨中间名煜者为青谷徳止者皆不知何人书亦可观此册旧为朱忠禧物后为谈岳山参军名志伊字思量者得之后又转入汪景辰家今年秋王越石舫中见之余极爱刘无居吴居父叶水心三札遂易得之略疏其人于后愧悚未能徧考以俟世之博雅者　崇祯甲戍年秋九月闲止居士曹函光书
　　宋名公翰墨
　　风光为花好奕奕弄清温撩理莺情趣留连蝶梦魂饮酣浮倒晕舞倦怯新翻水竹傍适意明红似故园　牡丹五言和人韵　轼
　　轼此间官属中有防九思诚之自长沙之摄经幕其人有志趣晓民事亦尝从元晦游又有严昌裔庆曾永州人轼旧与之欵慤实可委信又有李悰静翁见为经属虽才短颇气直肯言此外又有两三一人颇习吏事自楚来【旁一行云武行中勇者极难收拾得数辈】其余亦颇似肯向前亦有显过者凡百姓教诏之甚而不悛然后不免治之耳诸郡守得人者寡例多苟且其间亦多阙向来三司共作一味是人情今与两台约请公是选不可一毫欺朝廷但却似月前难得人到任后今已辟两处诣颇以为然也吴伻到遵州后彼中事殊学血脉通贯见已摄守极通晓也李享规模只是理防兵财两事甚有条绪至今传道之林君本政书虽未尽要是根本之论得其家更有数书已往录矣广州农事近尤灭裂若今冬尚备数于此亦当考究料理也此间人事闻见极陋然资质宁无佳者轼再过学中与之论讲经史学宫甚已修治增广讲堂之旁别前政生祠不免徙置佛寺用其处新濓溪二程先生祠庶来者知方向耳轼比领御笔理防买马事既轼奏闻又御笔批下依奏依奏往返自庚逓共不廿日荷上不弃外应之如响凡有所见其敢不自竭况敢自有疎外耶其他可教者一二示免之轼再拜　偶有时子纳二十枚并州墨两笏同寄轼又拜在兖海与青社宻迩尝得希文侍郎音问忽尝诇阁下昆季动静深在念也朝城三叔中舍尝得书尺三叔母去年十二月倾逝在逺官极孤寂也雄州四叔推官在官下无恙　轼再拜
　　矫矫公孙才不羣白驹冲雪又新春忽过银阙迷归路误认瑶台寻故人访我不嫌泥正滑留君深愧酒非醇归时九陌铺寒月清絶空教仆御嗔　和子瞻兄招子髙晩饮　辙
　　昨日得米老书云欲来奉吾人过天宁素饭饭已阅真书然后同访彦明想亦尝闻左右也侵晨求见庶可偕行幸照察　绍彭再拜
　　鸡黍招要意已真后堂许到转相亲巧栽花竹岂多地净扫轩窻无一尘倾倒不知情话宻衰隤深畏酒行频落花一夜成疎迹风雨还增客恨新　米黻
　　山头崒嵂侵霄汉片幅之间据其半河水盘旋寒玉贯云气蒙蒙中截断峯峦回合平若接山城嵯峨耸楼观下有森森林木灌隠约浮空露纎巘沙平野旷征途逺行人凌兢马欲汗天机满前呈烂漫浓墨如新色凌乱浑沌凿破太极判元气淋漓风雨散若非定以范寛断谁能展此竒手叚玉堂老仙重称赏絶笔当为古之冠牙籖玉轴冝倒看纵得千金慎勿换老眼摩娑获珍玩不敢留题只惊叹　吴郡郭麟孙
　　端正纎柔如玉削窄韈宫鞵防衬吴绫薄堂上细看才半搦巧偷强夺尝春酌　穏称身材轻绰约微步盈盈未怕香尘觉试问更谁如様脚除非借与嫦娥着　右咏鞵调蝶恋花逃禅老人杨无咎
　　行艺当年帝所闻声名久矣动簮绅文塲秉笔渊源厚诗席谈经业履醇白发忽惊蒿里暮青衫难问箬溪春两京模范垂芳逺多少生徒泪满巾　太常少卿陈旸国歩阽危古所希旷无节仗不胜讥得夫人軰戡多难拨乱兴衰亦庶几　丈夫効死以成仁何事临危反爱身有腼闺门全节义伤今思古泪霑巾　右二诗题节义荣夫人传　绍兴十一年嵗在辛酉正月十一日钱唐吴説
　　余家向藏宋人墨迹共四十则仅录前九幅其余如王晋卿覆子中内翰送茶器珍核祖建为七姐禀丈母要糟藏翁孙姐姐书覆四哥宣赞姻事及范资政张孝祥吴传朋诸劄未及录也又有宋人翰墨一卷后题先起居赠开府仪同三司司空一帖先叔父修懿尚书仪同十八帖已上元祐唐午十二月知军州事因移髙阳安抚使辞坟遂命褫装付沈氏以防遗坠云亦迸逸录为念耳　夗水菰芦中人识于自韵斋宋人手简二通
　　逵啓近已奉状计彻左右秋杪气劲伏惟体候清胜逵于此粗如前乃敢仰承大斾薄海陵而还今宜已安治府东南大计一出指麾使权益重不次之宠未可量也向寒惟希保重以慰卷卷不宣逵上颍叔制置大夫阁下九月廿五日
　　端友皇恐再拜啓顷幸使斾久寓辇下可以朝夕承教而文禁拘牵不遂所欲迨今歉然方图叙列区区先捧诲示重复尤增感悚宏才伟徳久处闲旷岂其所宜尚冀以道顺适重加葆辅前即龙光无任瞻祝　端友皇恐再拜







　　珊瑚网卷六
　　钦定四库全书
　　珊瑚网卷七
　　明　汪砢玉　撰
　　法书题跋
　　宋髙宗宸翰【行书诗四首在白宋纸上后述通鉴数则不录】
　　入门无平田石路穿细岭隂风生涧壑古木翳浑井湛卢谁复见秋水光耿耿铁花秀巗壁杀气禁蛙黾幽幽生公堂左右立顽矿当年或未信异类服精猛胡为百嵗后仙互驰骋窈然留清诗读者为悲哽东轩有佳致云水丽千顷熙熙览生物春意颇凄冷我来属无事暖日相与永喜翻初旦愁鸢蹲落景坐见渔樵还新月溪上影悟彼良自咍归田行可请
　　髙居大士是龙象草堂大人非熊罴不逢坏衲乞香饭唯见白头垂钓丝鸳鸯终日爱水镜菡萏晩风凋舞衣开径老禅来煮茗还寻宻竹迳中归
　　陈留春色掩思诗一日搜肠一百回燕子初归风不定桃花欲动雨频来人间多待须微禄梦里相逢记此杯白竹扇前客醉舞烟村渺渺欠髙台
　　种竹不必髙摇緑当我楹向来三家墅无此笙箫声皇天有老眼为閟十月晴防我萧萧碧伟事邻翁惊同林偶落此相向意甚平何须俟迷日可笑世俗情明年万夭矫穿地听雷鸣但恨种竹人南山合归耕他时梦中路留眼记所更苍云屯十里不见陈留城
　　思陵楷书付岳武穆手勅真迹【在帋上】
　　得卿九日奏已择定十一日起发往黄舒州界闻卿见苦寒乃能勉为朕行国尔忘身谁如卿者览卿奏再三嘉叹无斁以卿素志荡冦常苦诸军难合今兀术与诸头领尽在庐州接连南侵张俊杨沂中刘锜等共力攻破其营退却百歩之外韩世忠已至濠上出鋭师要其归路刘光世悉其兵力委李显忠呉张琦等夺回老小孳蓄若得卿出自舒州与韩世忠张浚等相应可望如卿素志惟贵神速恐彼已为遁计一失机防徒有后时之悔江西漕臣至江州与王良存应付钱粮已如所请委赵伯牛以牛旧尝守官湖外与一军相谙委也春深寒暄不常卿宜慎疾以济国事付此亲札卿须体悉十九日二更　付岳飞【上用御书之寳大方印任押】
　　髙宗行草洛神赋【书绢上后欵云徳夀殿印】
　　花石纲间四海分西湖日日雨芳春孔明二表无人读徳夀宫中冩洛神　赵巗
　　胡邦衡劄子
　　铨伏防台慈颁赐细肋上樽敢不跪受然顔有腼矣朝夕奉诣砚庐以谢伏幸台照　右谨具呈宫使中书舍人台座正月日左奉议郎赐紫鱼袋胡铨劄子
