<!-- { "loadSidebar": true } -->
　　右宋苏子美古诗百五十言留别原叔八丈盖王洙原叔也诗语俊拔义气悲壮欧阳公谓其废放后时发愤闷于歌诗殆是类也字画出入顔鲁公徐季海之间而端劲沉着得于顔公为多当时评者谓为花发上林月滉淮水岂有然乎按子美庆厯四年丙戌十一月坐监进奏院防客事除名徙苏州此诗后题清明日则是被放之三月间也时原叔以天章阁侍讲史馆检讨黜知濠州正坐子美事故诗云遂令老成人坐是亦见斥时子美年三十八原叔五十一故有老成及八丈之称又有今来濠州涯及明日又告行等语当是随原叔至濠及是乃别耳其后子美竟以庆厯八年卒于苏凡居苏四年宜其遗迹流传吴中为多去今数百年所谓沧浪亭者虽故址犹存亦惟荒烟野草而已至于文章翰墨不少槩见宣和书谱谓断章片简人争传播岂在当时亦不易得耶此诗虽非苏事而实赴苏时作少宰徐公子容以为郡中故实因重价购之俾徴明防其大畧如此若其志节履行具正史者兹不复云　嘉靖乙未文徴明跋宋孙之翰尺牍
　　之翰啓孟冬薄寒伏惟徳表兄长朝奉尊体起居万福之翰即日防恩不审迩来动止何似之翰改使河北向已上状自后江行寡便不数拜问之翰八月廿二日方到本路十月中始还治舍内外幸亦如常末繇由省侍伏乞善保寝兴専奉状拜候不备弟之翰百拜徳表朝奉兄坐前十月十五日状
　　之翰孙之翰甫之也尝着唐史要论必盥手始函之谓家人云万一有兵燹之变货财尽弃之此书不可失也公移少间増损未尝去手其在江东为转运使出行部亦以自随过休亭止辄复修之防宣州有急变乗驿遽往行后金陵火延烧廨舍子弟亲负其笥避于池中岛上公宣州还入门问曰唐书在乎对曰在文潞公尝从公借之　己巳除夕陈继儒记王荆公介甫正书楞严经要防
　　余归钟山假道原本手自校正刻书寺中时元丰八年四月十一日临川王安石稽首敬书
　　霜筠雪栢钟山寺投老归欤寄此生王介甫既赋此诗元丰八年四月竟罢政而归书经乃其时也继遂为元祐矣假本道原即刘秘丞恕也经中十二者欲令法界众生求男得男是时雱已卒介甫之意端有所为后舍半山所居为寺申其荐拔可叹也作字有斜风疾雨之势亦其性卞急使然然不妨得书法陵阳耄叟牟献之书
　　观世音菩萨发妙耳门从闻思修入三摩地与眼耳口舌身意日刼相倍此一节楞严经之法髓也荆公暮年深悟佛理故特于是经提出而亲书之所以深警禅之士岂复有心较世间之荣辱是非及字画之工拙也哉后学王防慨叹而敬书之
　　宋王安石字介甫号半山本抚州临川人后居金陵官至丞相封荆国公諡曰文追封舒王凡作字率多淡墨疾书初未尝畧经意惟达其辞而已然使积学尽力莫能到评书者谓得晋唐人用笔法美而不妖艳瘦而不枯瘁黄庭坚云荆公率意而作本不求工而萧散简逺如髙人胜士敝衣败履行乎大车驷马之间而目光在牛背此卷是荆公手书楞严经防要视其所摘乃深于宗教由其积学累功所至非寻常漫自抄写可拟观其书圆转健劲别有一种骨气风度俊逸有飘飘物外之想予家法书颇众如此本者止获是经卷世所希见寂寥之中一展阅之亦可以出生死防净土不为无益絶胜罗尘网溺嗜欲饕餮堕于饿骨趣中歴刼不能超也岂特贵其书之竒妙而已哉　墨林子项元汴敬识于撄宁庵【其值三十金】宋淮海张邦基墨庄漫録王荆公书清劲峭拔飘飘不凡世谓之横风疾雨黄鲁直谓学王蒙米元章谓学杨凝式以余观之乃天然如此墨池编以介甫笔老不俗说郛所抄宋杂记谓荆公作字似忙者而山谷以荆公字法出于杨虚白今停云馆所镌安石二札具在何尝类杨景度也介甫书要防卷留余处弥月纵观因述诸説如是乐卿识
　　瑚网卷三
<子部,艺术类,书画之属,珊瑚网>
　　钦定四库全书
　　瑚网巻四
　　明　汪砢玉　撰
　　法书题跋
　　苏文忠公天际乌云巻【在白粉笺上中行草书】
　　天际乌云含雨重楼前红日照山明嵩阳居士今何在青眼看人万里情此蔡君谟梦中诗也仆在钱塘一日谒陈述古邀余饮堂前小阁中壁上小书一絶君谟真迹也绰约新娇生眼底侵寻旧事上眉尖问君别后愁多少得似春潮夜夜添又有人和云长垂玉筯残妆脸肯为金钗玉指尖万斛闲愁何日尽一分真态更难添二诗皆可观后诗不知谁作也
　　杭州营籍周韶多蓄竒茗常与君谟鬭胜之韶又知作诗子容过杭述古饮之韶泣求落籍子容曰可作一絶韶援笔立成曰陇上巢空嵗月惊忍看回首自梳翎开笼若放雪衣女长念观音般若经韶时有服衣白一坐嗟叹遂落籍同軰皆有诗送之二人者最善胡楚云淡妆轻素鹤翎红移入朱栏便不同应笑西园旧桃李强匀顔色待东风龙靓云桃花流水本无尘一落人间几度春解佩蹔酬交甫意濯缨还作武陵人固知杭人多慧也【岩隐圗书】朱文【鉴定法书之印】朱文
　　袛今谁是钱塘守颇解湖中宿画船晓起鬭茶龙井上花开陌上载婵娟【白乐天蔡君谟陈述古苏子瞻皆杭守也】
　　老却眉山长帽翁茶烟轻飏鬓丝风锦囊旧赐龙团在谁为分泉落月中
　　三生石上旧精魂邂逅相逢莫重论纵有绣囊留别恨已无明镜着啼痕
　　能言学得妙莲花赢得春风对客夸乞食衲衣浑未老为题灵塔向金沙
　　丹丘柯敬仲多蓄魏晋法书至宋人书殆百十函随以与人弗留也他日独见此轴在几格间甚怪之及取观则吾坡翁书蔡君谟梦中诗及守居阁中旧题也第三诗以为不知何人作其轩辕弥明之流欤陈太守放营妓三诗亦辱翁翰墨传流至今信亦有縁耶巻后多佳纸敬仲求集作诗识其后赋此四首是日试郭玘墨但目疾转深不复能作字又不知年岁后虽若此者亦尚能作否临楮慨然至顺辛未二月望日蜀人虞集书
　　山中覆鹿拾蕉叶眼防生花二月明不道人生俱梦里新诗犹话梦中情
　　緑窻度曲初含笑银甲弹筝不露尖人生莫待头如雪华屋春宵酒屡添
　　云中初下势如惊白鳯蹁跹雪色翎多少旧游謌舞地不堪回首又重经
　　桃花扇底露唇红不复梳妆与众同一曲山香春去也荼防无语谢东风
　　一颗摩尼不染尘瑶池圃度千春昭阳殿里云深处谁是当时解佩人
　　三月旌旗幸玉泉牙樯锦缆御龙船千官车马如云涌杨栁梢头月色姢
　　长忆眉庵鹤髪翁旧时阿阁赞皇风如今流落那堪说黼黻文章似梦中
　　皷瑟湘灵欲断魂洞庭风浪不堪论遥知旧赐宫袍锦双袖龙钟总泪痕
　　兴圣宫中坐落花诗成应制每相夸庐山面目秋来好自杖青藜步白沙
　　此巻天厯间得之都下予爱坡翁所书之事俊拔而清丽令人持玩不忍释手故侍书学士虞公见而题之予携归江南防荆谿王子明同予所好携之而去他日再阅于环庆堂俯仰今昔为之慨然因走笔尽和巻中之诗以舒其悒郁之气傍观者子明之兄徳斋淮南潘纯金坛张经长安莫浩　至正三年夏五月丹丘柯九思书【柯敬仲氏】朱文
　　日将公事湖中了醉入重城列炬明自古天藩财赋地古人偏得赋闲情
　　谢女娇吟雪比盐北台马耳见双尖衲衣政索歌姬笑不道春寒绣被添
　　冩韵轩中尘不惊与谁同蹑鳯皇翎采鸾可惜情縁重祗合清斋冩道经
　　钗头新緑荔枝红那与江桃色味同闻道端明新进谱一时殿阁起薫风
　　香辟春寒玉辟尘流苏斗帐醉和春一双明月都无价寂寞人间第二人
　　江南在处烟波好浪迹先生不上船近就阖闾城外宿可怜霜月夜姢娟
　　青城樵者一衰翁写罢乌丝满袖风消得玉堂金研匣至今传入画图中
　　聴碾龙团怯醉魂分茶故事待谁论纎纎玉腕亲曽见祗有春衫旧酒痕
　　白公种竹苏公栁谈笑功名后世夸依旧葑云三万丈断桥谁与筑隄沙
　　奉同柯丹丘前后用韵凡九章言无伦次且有广平媚语之罪信识法者惧也癸未冬十二月九日呉郡张两为子明王君冩
　　盈盈秋水眼波明脉脉逺山螺翠横西北风帆江路永片云不度若为情
　　雨挟江潮来浦口霜凋木叶见山尖寒波曽照飞鸿影髭雪朝朝与恨添
　　风雨翻江梦里惊忽思风驭绛霄翎世间安得麻姑爪痒处爬搔忆蔡经
　　湖边窻户倚青红此日应非旧日同太守与宾行乐地断碑荒藓卧秋风
　　奎章阁下掌丝纶清浅蓬莱又几春三十六宫秋寂寂金盘零露泣仙人　戊申十月十七日瓒
　　蔡公闽峤双龙壁苏子儋州万里船何似归田虞阁老醉吟清浦月姢娟
　　嗜酒狂吟秃鬓翁华阳坛馆百花风晚年传得登真诀归卧南山磵谷中　十九日又追和虞奎章韵东阁小书诗梦破后堂残醉烛花明春风客散茶香在寂寞人间万古情
　　红入两颧春意满翠笼双袖晓寒尖虽知别后情难减也觉愁中醉易添
　　彩笔诗成举坐惊素衣新剪鹤毛翎多生应是莲花女留得银筝金字经
　　透海丹沙一粟红前身宜与后身同就中只换神仙骨尘业何由到素风
　　沧海桑田复几尘东风独见落花春须知剰水残山外氷雪肌肤别有人
　　蜀人文彩相先后多在西湖载酒船肠断至今湖上栁空残眉翠簇连姢
　　三百年来此两翁诗人情性道人风醉中还似毘耶老花雨纷纷一笑中
　　梅花香冷返氷魂往事茫茫迹未论寳剑已随龙化去谁怜水上刻舟痕
　　赋罢仙人萼緑华金声玉色众中夸归来世上空尘土云白江清月满沙　洪武十四年嵗次辛酉秋九月朔义兴马治
　　此巻向在项又新处余尝获观今为越石售去坡翁行书四诗真迹
　　蟹眼已过鱼眼生飕飕欲作松风鸣防茸出磨细珠落旋转绕瓯飞雪轻银缾防汤夸第二未识古人煎水意君不见昔时李生好客手自煎贵从活大发新泉又不见今时潞公煎茶学西蜀定州花甆琢红玉我今贫病长苦饥分无玉盌捧蛾眉且学公家作茗饮甎罏石罀长相随不愿撑肠拄腹文字五千巻但愿一瓯长及睡足日髙时　煎茶
　　大弦春温和且平小弦广折亮以清平生未识宫与角但闻牛鸣盎中雉登木门前剥啄谁扣门山僧未闲君莫瞠归家且覔千斛水净洗从前筝笛耳　聴贤师定慧琴
　　云何见祖师为识本来面亭亭塔中人问我何所见可怜明上人万法了一电饮水能自知指月无复我本修行人三世积精练中间一念错受此百年谴抠衣礼真相感动泪雨霰借师瓶锡泉洗我绮语研　过南华寺
　　我欲乗轻舟东访赤松子蓬莱不可到弱水三万里不知金山去清风半帆耳中有妙高台云峰自孤起仰观初无路谁信平如砥台中老比丘碧眼照窻几巉巉玉为骨凛凛霜入齿机锋不可触千偈如翻水何须寻徳云即此比丘是长生未暇学请学长不死　妙髙台子瞻
　　煮茗聴琴而神游于南华妙髙台之上真蓬莱瀛洲方丈谪仙人也就爇龙麝作婴香供已时夜将半月出房心间风露浩然曲肱就睡梦与先生遇且赐余牺尊二义墨一防须笔三雪蠒纸二十六曰汝往哉后二年五月当唤汝于集英龙池汝勿怖东嘉石楼后学徐龙友善大识
　　文天祥　陈文龙　伏观至再谨书【篆书】
　　戊辰三月初七蒙二先生留名　此巻二百余年流传之自其详已载张果老巻中【此文山先生书惜不记名嵗月】　陈懋钦尧俞郑文宝仲登同三山林天觉彦修拜观壬午冬至日谨志
