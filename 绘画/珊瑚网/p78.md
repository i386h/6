<!-- { "loadSidebar": true } -->
　　姑坛记尤独步者莫方伯张南安以草书胜陆詹事临摹赵松雪大佳二沈公则有楷书防宸眷最渥陈别驾自成一家亦颇遒劲吴中草书当以祝京兆第一然畧少风骨耳文大史陆尚寳则楷书胜太史如文赋小楷尤精絶可爱王太学行书自一种风度而白雀寺临没之笔尤竒陈方伯惟扁额大字擅长书家彭徴君作楷近顔真卿俞山人作楷近虞世南陆尚寳子传廷试时内阁夏公言手其卷叹曰文汉魏而书晋唐拟第一上嫌其名置之二甲命矣
　　墨花阁杂志
　　洛阳李处权云古今书称右军为首正书见曹娥碑妙絶超古与钟元常抗衡黄庭经乐毅论若出两手行书见兰亭叙高风胜韵为一代冠
　　秦太虚云黄庭遗教皆非逸少之迹欧阳文忠公尝谓黄庭特后人縁山隂换鵞事附益遗教出于唐冩经手及精考兰亭乐毅论然后知文忠之言为不谬也东坡书刘景文所藏王大令帖诗云君家子敬十二字气压邺侯三万籖
　　张爱賔称惟王羲之能为一笔书陆探微能为一笔画宋严羽卿论诗姜尧章论书皆精刻深至具有卓见及所自运顾逺出诸名家后大抵议论与实诣确然两事议论者识也实诣者力也力旺者能蔑识识到者又能消力语云识法者惧毎多拘缩天趣不得泛溢也观白石书咏沧浪诗自当得之
　　元大德间钱塘钱国衡刻十种兰亭笔法咸有异趣南宋内府五十余种与韩氏羣玉堂贾氏悦生堂本尔时犹有存者故国衡得选其萃耳
　　赵松雪云古人作字多不用浓墨太浓则失笔意然羲之书墨尝积三分何也东坡真迹墨如漆隠起楮素之上山谷亦谓其用墨太浓而风韵有余然则松雪所云特楷书耳行书则不然
　　樵史品三吴书
　　云间陆应阳云王弇州序三吴书家而漫及若干人第収其虚声耳何足为公论余尝择其名不愧实者于苏得八人焉祝京兆允明文待诏征明王太学宠陈方伯鎏陆尚寳师道陈太学道复彭徴君年俞山人允文于松得七人焉沈学士度陈别驾璧沈大理粲张南安弼陆詹事深莫方伯如忠俞父子野先生
　　识者谓先君子行草真楷出入晋唐而仿顔鲁公麻画张桓矦不特有八分刁斗铭又有流江县记功碑云汉将张飞率精卒万人大破贼首张郃于八蒙立马勒石董北苑云刘德升为书家祖师钟繇胡昭皆受其学昭肥钟痩各得一体
　　定武本世罕传已久即周宪王邸中所镌五种兰亭其间肥痩不一行楷杂乱非复右军故歩矣相传定武为欧阳率更临则楷法多褚河南临则行法胜米海岳笔古佻逹故不欲为定武左袒即今所摹褚河南兰亭亦我用我法以意为之耳然生趣森勃超然凌空之态仍不减山隂面目也
　　唐书学有通微院体
　　钟绍京景龙中以院总监从讨韦氏有功性嗜书家藏王羲之献之褚遂良书至数十百卷以善书直鳯阁武后时榜诸宫殿明堂及铭九鼎皆绍京书也其字画妍媚遒劲有法诚少与为比
　　米南宫称法书曰墨王可谓极称非右军大令东武亭侯不足当也
　　懐素书意在笔前多意到而笔不到赵孟頫书弱中示竞亦竟若绵裹铁云
　　鲜于奉常公常见叶秋台书反覆谛视至欲下拜昔管仲变井田而成内政孔明变内政而成八阵李卫公变八阵而成六花君谟变右军平原而成忠恵此子臧所谓太上逹节者也
　　王着阁帖误人千载世俗莫觉争相寳尚不几享帚以千金哉自米一鉴而伪分黄再鉴而真出于是博古家始知不诬古矣此卷大令书标为澄清堂世传贺兰所摹然书谱未载不知何据余观其神骨冷冷结构遒逸高出淳化十倍内领动等五帖又淳化中所无而他刻亦未始见尤可寳也卷后附索靖出师颂钟繇贺捷表按出师颂昔人定为萧子云贺捷则钟真笔二帖俱为希迹用以压卷者盖人由王索而窥元常真为百尺竿头进一歩耳
　　率更正书出大令森森若武库矛防虞永兴称其不择帋笔高丽亦知爱重遣使请之其名重如此是夣奠帖共七十六字而清痩古健遒劲之中不失腴润较化度醴泉铭不无少变乃字画之妙不在二帖下正如郭林宗虽标格极峻而虚和近人他书未免作李元礼谡谡松风矣
　　真书钟繇宣示力命尅防右军乐毅画赞黄庭告誓霜寒大命洛神六朝不知名氏曹娥平叔子遗教陶景瘗鹤旧馆坛智永千文虞世南孔子庙碑欧阳询九成宫化度寺虞恭公褚遂良哀册圣教张旭郎官顔鲁公麻姑仙坛放生池中兴颂干禄字东方朔赞栁公权院罗尼
　　行钟丙舎吴人羸顿雪寒长风右军兰亭极寒麦熟官奴快雪来禽奉橘圣教序开元寺大令地黄嵗终卫军授衣阿姨鵞羣嵗尽夏日奉对思恋天寳吴兴黄门山隂东风转胜相鵞还触事夏节恨深黄耆礜石骆驿月内尊体谢安八月五日褚遂良枯树李邕婆罗树张从申静
　　晋人书虽非名法之家亦有一种风流蕴借之态縁当时人士以清简相尚虚旷为懐修容发语以韵相胜落笔防藻自然可观可以精神觧领未可以言语求覔也谭子国转运汪砢玉辑于峚山房半
　　拾遗
　　淳化閤帖无银锭本
　　祖帖在世余足迹海内厪见两三部其中合凑者多皆非初榻内有银绽纹为后榻无疑原传宋大宗诏诸大臣购天下名迹摹勒藏内府故不多传后又为王着翻刻又差一层矣至着刻者余亦见之前有王着二字然閤本以纸墨为贵此帖纸是澄心堂墨是廷珪有目力者一见了然自明即不多见者亦知神彩奕奕为神物不知何由至江南得藏余斋也可胜欣幸余清斋主人自识
　　宋榻淳化閤帖海内无全本惟嘉项庻常有十卷亦史明古华东沙两家合并而文待诏为之和防者庻常珍秘虽千金不与人一观无论购也今吴用卿忽视余此十卷纸墨精好笔意备全又在项本之上何幸晩生见此竒寳　戊午二月董其昌题
　　珍观淳化原本如探龙得珠得未曽有堪与项氏千金帖并传　陈继儒题
　　淳化閤帖行世后一经黄长睿之刋误再经王弇州之抨击而王着几无处生活长睿既讥其不深书学又昩古今而弇州直嘲之为手如悬锤腹无半册史在且谓当时三馆无纠正者毎一开卷便为王着村老供一胡卢董狐之笔不啻严矣而波磔督防隃糜侧理不能不归美于摹榻之工盖八法所在又何拘时代官位间余论閤帖惟以墨黒甚于漆字丰浓有神者即为真初榻本如两府被赐亲赠遗文章家雅语何从沾沾辨之哉用卿留心古法书此帖极为其所珍赏第五卷智果何氏帖皆全并无乌镇福清三山殿司之疑也雁门文震享题
　　余昔于安将军处见此帖纸墨精妙快人心目辛酉秋余在京陵吴用卿出其淳化閤本示余不觉神情顿还旧观　东山太白
　　仙机题为安将军之藏想安将军定是大赏鉴家方有此耳但不知安将军为何处人谪仙之言谅有所据即其书使二王复起亦当服之也吴廷
　　丙戌中秋余止角里清霭閤东与居停主高君看旧时月色出淳化无银锭本示余云是其家期所遗期与余自防金石交知其精于鉴古况得自吴江村在在称米家书画船者两人冝识拔此帖帖后归任公给諌而寳书为左袒因复归之永为高氏物不啻华氏和合矣第纸墨如新幸得陈董诸公而鉴定乃杂乱后余共儿渊幸获观神物哉砢玉识
　　山谷道人题荣州祖无大师元上人诗如炉铸铁而笔力遒劲字势飞飏猊虎鬭争龙蛇变化莫测去来之迹是殆日月星辰彰于天山川草木形于地而不知孰使之然也诗句字画称唐之盛也诗如李杜书如顔栁无加矣至宋元祐熈丰间乃有道人者出不惟可以追驾古人遂至兼取众长集之一已近臣诸公诗句如村店酒望字画如妓馆歌儿而去古人益逺矣吾于是卷盖三叹云吉州文天祥
　　山谷老人以善翰墨鸣于宋元祐间与东坡先生并驱虽米蔡诸公亦出其妙也予尝求见之而不得袁清容学士以珍藏答王周彦卷出示其书法之妙气吐烟云神拂星斗絶非他卷可及予览焉不忍释手丹立生柯敬仲跋
　　黄文节公答王周彦诗卷笔法妙絶气韵飞动优入神品乃卷法书第一此亦希世之寳岂易得哉袁清容学士博古知今鉴定真蹎尢为寳爱不惜重价収之且山谷尝用澄心堂帋惟此卷用粉笺及李廷珪之墨谓之三絶于此阅之岂非幸欤浦城杨载跋
　　家藏古人翰札自南晋钟王后法帖并唐如栁公权辈者法书数卷惟宋黄山谷卷自有夺天工之妙观之得趣处精神已为其【阙】焉而不【阙】　者栁庄自防




　　瑚网卷二十四下
<子部,艺术类,书画之属,珊瑚网>
　　钦定四库全书
　　瑚网卷二十五
　　明　汪砢玉　撰
　　名画题跋一
　　晋顾凯之洛神赋图
　　长康画宓妃卷重着色人物衣折秀媚树石竒古绢素破裂尚是宋裱世称虎头三絶为绘事珍秘
　　刘宋陆探微姜后免冠图
　　古免冠进諌图周宣王姜后故实也刘宋时吴人陆探微所作其法遒劲傅色清润人品端庄神气超越六法具备出乎天成盖世传探微乃画中之圣者也此卷希世之珍画入神品其故实诚有补于风教观之者使齐家治国咸有助焉驸马都尉公当以十袭珍藏使子孙永保珍贝珠玉不足贵也　元祐三年八月提举太平兴国宫赐紫金鱼袋王至跋
　　隋展子防画
　　黄山谷题云人间犹有展生笔事物苍茫烟景寒常恐花飞蝴蝶散明窻一日百囘看
　　展子防乃大李将军之师余家所藏人物卷最为竒古
　　唐阎立本诸夷图
　　阎立本总章元年拜右丞相封博陵县公有应务之才兼能书画时天下初定异国来朝诏立本画外邦人物此图是也李嗣真云自江左陆谢云亡北朝子华长逝象人之妙号为中兴至若万国来庭奉涂山之玉帛百蛮朝贡接应门之叙位折旋矩度端簮奉笏之仪魁诡谲怪鼻饮头飞之俗尽该毫未备得神情故朝廷号为丹青神化与兄立德同在上品云　临汉魏泰道辅记右图起武兴止狼牙脩计国二十六为人二十八具列国状貌道辅尝有东轩笔记行于世
　　呉道子钟馗元夜出游图【款云臣呉道奉防画】
　　君不见元宵春夜玉京口魑魅陆离山怪吼髯夫当前黧妇后娇姿百媚门楣秀大鬼跳梁山鬼波毬灯百戏舞且歌欢声腾沸笑声杂月光莹白灯光多腊鬼作粱负鬼驱虹霓可驾雷可车雷奔雾集効劳勚峥嵘齐力彊肩舆旗鎗散漫非寻常人间此夜乐未央金吾不敢禁行迹乃知馗心方且刚斩馘妖邪祛瘴秽惊散鬼魂心胆碎乾坤清谧正气淳一睹仪容生者畏想当唐室梦见时道子丹青亲冩之披览此图殊慷慨醉里挥毫为赋诗　青城山人
