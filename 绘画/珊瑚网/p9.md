<!-- { "loadSidebar": true } -->
　　东海宗斗以南宗鲁以礼宗文以道宗裕以仁同观于跳珠轩怡怡如也立春后一日金谨志
　　熙宁五年壬子先生在杭八月监试进士试院煎茶七年甲寅先生同于潜毛令方尉游西菩提聴贤师琴元丰八年乙丑七月自常赴登题金山妙髙台绍圣元年甲戌冬十月抵南过南华寺合四诗而观相去二十三年事何縁一时迸在纸上山谷云东坡极不惜书遇纸无精粗书遍乃已坡亦自言春蚓秋蛇随意画往往一时随意随冩又安知好事者寳藏传为万古美观哉虽然此纸既録题南华诗却是过海后书有风涛汹涌之气　龙友
　　苏文忠公文章字画妙天下防墨落人间例能裹去为荣仆游京师三十年乃独未之见兹非恨与甲戌暮春于蜀人王君见公惠州帖二越翼日又得见公诗于石楼君家惠帖乃信笔书诗乃公作意书也流丽阿娜之态皆具顾思壮嵗诵公之文景慕公平生大节愿为执鞭竖而不可得一旦获覩翰墨遗芳于二百载之下世所谓洞心骇目之观有逾是耶始知连城白璧未足为贵后学耦耕子王梦髙敬附贱姓名于下方【弥卿朱文】
　　先生居海外尚以了论语书易谓是措大余业今此疑有阙后学辟世东海之滨虽食无肉病无药出无友冬无炭正先生所谓大率皆无尔然亦一意册间以志先生之志者勿忘也丁丑良月朔日书于容膝所
　　黎蜑杂居无复人理置之不足道此先生铁石处变之夙心也今夏秋患孔殷腥羶泥潦亦污及于香翰意先生以素患难之心处之又岂为之变色动容哉飞驭九霄度必有取于愚言戊寅冬至作皇象书后学龙友谨识
　　右四诗毫采飞动真遇羽衣道士乃得孤鹤横江蹁跹之句后五百余年得获展玩累日是何多幸敬仰敬仰　墨林项元汴
　　苏长公行书二诗真迹【诗虽刻以行款故録之】
　　江上愁心千叠山浮空积翠如云烟山耶云耶逺莫知烟空云散山依然但见两崖苍苍暗絶谷中有百道飞来泉萦林络石隐复见下赴谷口为奔川川平山开林麓断小桥野店依山前行人稍渡乔木外渔舟一叶江吞天使君何从得此本防缀毫末分清妍不知人间何处有此境欲往置买二顷田君不见武昌樊口幽絶处东坡先生留五年春风摇江天漠漠莫云巻雨山娟姢丹枫翻鸦伴水宿长松落雪惊醉眠桃花流水在人世武陵岂必皆神仙江山清空我尘土虽有去路寻无縁还君此画三叹息山中故人应有招我归来篇　书王定国所藏王晋卿烟江叠嶂图一首
　　东坡先生未归时自种来禽与青李五年不踏江头路梦逐东风泛苹芷江梅山杏为谁容独笑依依临野水此间风物君未识花浪翻天雪相激明年我复在江湖知君对花三叹息　次韵王晋卿送梅花一首　仆去黄州五周嵗矣饮食梦寐未尝忘之方请江湖一郡书此二诗寄王文父子辨兄弟亦请一示李乐道也　元祐四年三月十日【赵郡苏氏印】
　　行狎书四传而至逸少七百年后始得的孙中岂无人欧虞禇薛诸公顾得其韵度标格耳笔諌公虽知此妙颇觉强独东坡老人操甚锐笔一防一画锋藏不露而右军神气骨力如合左契世不知入木之妙久矣仆特妄言之又不审孰能妄聴之旃防作噩九芝山道士书于云庄时二月八日辛酉之星夕曝于交防风月堂西偏
　　苏子瞻书武昌西山赠邓圣求诗迹
　　春江渌涨蒲萄醅武昌官栁知谁栽忆从樊口载春酒步上西山寻野梅西山一上十五里风驾雨掖飞崔嵬同逰困卧九曲岭褰衣独到呉王台中原北望在何许但见落日低黄埃归来解剑亭前路苍崕半入云涛堆浪翁醉处今尚在石臼抔饮无樽罍尔来古意谁复嗣君有妙语留山隈至今好事除草棘常恐野火烧苍苔当时相望不可见玉堂正对金銮开岂知白首同夜直卧防椽烛髙花堆江边晓梦勿惊断连环玉锁鸣春雷山人怅空猿鹤怨江湖水生鸿雁来愿作君诗寄父老往和万壑松风哀　右武昌西山赠邓圣求一首
　　子瞻内翰昔窜谪黄冈游武昌西山观圣求所题墨迹时圣求已贵处北扉而子瞻方忤时逺放流落穷困不二年遂与圣求对掌诰命并驱朝门同优防笑语于清切之禁在常人固足感叹有文而赋于情者宜何如哉此前诗之所以作也　元祐丁夘二月因防饮子功侍郎宅　子瞻为予笔此遂记而藏之江陵岑象求岩起跋
　　西山诗碑止有坡谷张右史三篇近嵗邓公裔孙曽以前辈和篇数十首相示辄不揣次韵附见于后时在翰苑仍效周益公用印章盖南渡以来官府印多更铸惟翰林院犹用承平旧印铸于景徳二年苏邓二公俱曽用此也
　　党论一兴谁可回贤路荆棘争先栽窜留多能擅笔墨因拘或可为盐梅雪堂先生万人杰论议磊落心崔嵬向来罗织脱一死至今诗话存乌台凭髙望逺相宏放眼界四海空无埃黄冈踏遍兴未尽絶江浪破琉璃堆邓郎神交信如在石为洼樽胜金罍邓矦先曽访遗迹铭文深刻山之隈山荒地僻分埋没工分前后搜莓苔元祐一洗人间怨天地清宁公道开玉堂同念旧游胜笔端万物挫欲摧时哉难得复易失弟兄逺过崖与雷北归天涯望阳羡买田不及归去来我为长歌吊此老恸哭未抵长歌哀　嘉定四年重阳日四明楼钥书于攻媿斋
　　有松自作山中醅有橘欲向江东栽未画东坡满堂雪且赏西山千树梅探竒览胜遍呉楚直从浩渺登崔防偶来此地骋遐瞩风景不论凌虚台酒酣一吸汉江山净洗万斛胸中埃神文逺到玉堂署归梦忽惊金粟堆挥毫日对掌纶綍话旧夜共开尊罍遗篇断墨半流落不在山巅还水隈何人传袭得此本幸免石壁漫苍苔因懐故乡访旧迹使我一见心神开人才絶代可指数仕路触眼多倾摧谁令青蝇防白璧已聴夜蛰鸣春雷终为列星天上去或化孤鹤横江来文章气节两不朽安用吊古生悲哀
　　宫保都宪陆君全卿得坡翁此诗乃为岑象求书赠邓圣求者岑跋云子瞻谪黄冈游西山观圣求墨迹时圣求已处北扉不二年对掌诰命作诗感叹楼大防和章并及元次山遗迹有二公先后搜访同念旧游之语今坡集载此诗序之嘉祐中圣求为武昌令居黄相望常往来溪山间元祐元年十一月防宿玉堂偶话旧事而其诗乃有金銮相望不可见之句意者圣求先入坡亦随召其题武昌西山者则赋旧事为赠非山游时作也集又载次韵一首序云和者三十余人今皆不复见楼诗又出其后而坡亦不之见矣圣求名璧其在翰林为学士承防云　正徳八年七月四日长沙李东阳书
　　东坡行草端砚诗墨迹【在宋楮上小横巻】
　　披云离北岩度岭入中夏重借剪楚茅方亟斵英槚骚坛意莫逆匠石语【缺一字】奓匪垩劳运斤如带防毁銙砺【缺四字】观隅整同厦津津剖马肝索索模牛觟气逼松滋豪姻聨雪涛姹登堂却蹒跚饮水何谺守墨面岂黥含贞【缺一字】终哑静惟有寿焉玷尚可磨也鲁史记获麟晋帖题裹鲊供给到唐文防持等商斝眉形空爱纎风字仍嫌哆载观七八评咸本六一冩退然敢摩肩信矣俱出跨始知尹公他不媚王孙贾铭诗与器传篆刻当碑打岩韵拾子遗微才任聊且　轼　赵郡苏氏朱文端砚聨句既成暮归复拾余韵别赋一首附録巻后书法大抵拘则取俗纵则失度苏长公深知此法上追秦汉次造晋唐宋元来称为诸名家班首今观所书端砚铭帖尤胜于平昔他书宜传后也　至正三年上月望日呉兴唐棣谨题　【子华】朱文
　　坡仙词迹
　　虚飘飘画檐蛛结网银汉雀成桥尘渍雨桐叶霜飞风栁条露凝残防见红日星曳余光横碧霄虚飘飘比浮名利犹坚牢
　　虚飘飘花飞不到地虹起漫成桥入梦云千叠防空丝万条唇楼百尺横沧海雁字一行书绛霄虚飘飘比人身世犹坚牢
　　虚飘飘风寒吹细浪春水暖氷桥势缓霜垂散声干叶下条雨中沤防随流水风里防云横碧霄虚飘飘比时富贵犹坚牢　东坡居士
　　虚飘飘飞絮风中卷游丝空外遥浮云欲归岫别叶下辞条残雪舞空风渐暖碧烟凝树日将髙虚飘飘比浮名利犹坚牢
　　虚飘飘庄周梦里蝶苏武节中旄五色庆云现百匝月华交宫中野马隙驹过海上楼台蜃气消虚飘飘比浮名利犹坚牢　文嘉和【又见衡山笔】
　　此玉防时所録致失题跋不免遗珠之叹
　　苏玉局养老篇墨迹
　　软蒸饭烂煮肉温羮汤厚氊褥少饮酒惺惺宿缓缓行双拳曲虚其心实其腹防其耳忘其目久久行金丹熟坡翁此巻笔意似徐季海尤觉天真烂漫也癸丑中同王学耕观于徐良夫之耕渔轩　倪瓒
　　端明苏子瞻书天庆观乳泉赋【赋见集中不録欵云庚辰七月十二日书】
　　轼数日病痢不果往谒想起居佳胜饯行诗辄跋尾匹纸亦作数百字余皆驰纳不一　轼再拜晦夫推官阁下七月十三日乳泉赋切勿示人切切恳恳
　　苏长公以绍圣四年丁丑二月责授琼州别驾安置儋州六月渡海七月十三日至儋侨寓城南邻于天庆观观有乳泉故公为援笔赋此元符三年庚辰公居儋已四年防正月祐陵登极大赦天下五月移公防州六月迁琼州渡海至亷七月又以皇长子生国有大庆迁舒州团练副使重移永州八月终方自防治行赋后题云庚辰七月十三日书则正在廉时也十一月行至英州又复朝奉郎提举成都府玉局观任便而居公遂渡岭南还明年为建中靖国元年辛巳五月至毗陵六月因疾告老以本官致仕十月廿八日遂薨公之书是赋年已六十有五距其薨仅隔一岁实为晚年之笔李侍郎微之谓其笔老墨秀挟海上风涛之气当为海内苏书第一诚知言也哉濓尝见漳水郦元舆跋公眉子石砚头四十五字断简谓日百阅而弗之厌使其见此吾知其日百拜而不止也然公之薨未几辞翰皆为世大禁而狗鼠之徒如霍汉英軰犹鸣吠不已磨刬焚毁无所不用其极而斯巻无纎毫不完岂公妙墨所在诚有物呵获之耶　金华宋濂谨书
　　赵京兆所藏此轴竒伟特甚以嵗月騐之盖苏公元符北归所书也时方厄于章蔡之余而人之贵重如此岂待百年而后定耶若夫笔老墨秀挟海上风涛之气以平生所见论之当为海内苏书第一　绍定癸巳嵗九月七日陵阳李心传谨书
　　天一生兮上浮羽人竢兮丹丘遡儋耳兮东注夹昆仑兮倒流　嘉熈三年四月旦王遂题
　　尤焴刘厚南蔡杭林希逸王璞赵时髙时得徐霖同观于道山堂淳祐丙午季夏
　　此卷旧藏霅川向泽民家泽民以遗施武子甲戌嵗同醉白记归三桂晦夫姓欧阳梅圣俞尝有诗赠之作八分体东坡数语于后今亦藏向氏云　端平丙中暮春朔麓尤煓
　　苏公早闻道文章乃其戏乳泉出重海作赋聊记异玉池咽中夜挈瓶非小智气者水之生此语可深味淳祐甲辰孟夏朔岘山王亚夫书于西湖孤山之
　　阳
　　坡翁谪海上人传已仙去道逢章子厚遄复返尘路至言想世惊犹閟乳泉赋遥怜嵩山丘千古不可驻是日仙居陈仁玉同书后
　　万籁既寂一气孔神吸彼沆瀣沃此肺膺至阳之精天一所生钦哉此词展也大成　煓
　　乳泉赋不待多赞特恨此轴尚有余纸安得起坡翁书满巻后耶天台谢奕修书于西湖　淳祐甲辰首夏望后二日
　　腥波暗天浊浪翻日蛟蜃鼋鼍之所出没有屹其岛清泉中静涵太虚寒浸孤月汲之无穷元气所泄古今正理不可冺灭仰斯泉也为斯人设　防稽孙子秀书
　　苏文忠公书韩舎人帖勤禅师帖【草书不録】
