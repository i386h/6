<!-- { "loadSidebar": true } -->
　　清谿便种稻秋晚连云熟不待见新舂西风芗自足【右云芗阁】
　　苍壁立精铁悬泉泻天绅山行见已乆指与未来人【右陈彭漈】
　　自龙昼饮潭石壁脩尾挂幽人欲下看雨雹晴相射【右玉龙峡】
　　层崖落飞泉防风动乔木坐遣谷中人家家有琴筑【右泠泠谷】
　　寳华岩重重防珍木归来得商鼎试浴溪边渌【右寳华岩】
　　倚厓开翠壁临潭置苔石有所独无人君心得未得【右观音岩】
　　岩花不可扳翔蘂乆未堕忽下幽人前知子观空坐【右雨花岩】
　　溪深鱼骄石瘦椿楠劲借子木兰船寛我芒鞵病【右鹊源】
　　山开稍有路水放不成川游人得所息真言才澹然【右真坞】
　　山居少华丽牵茒结净屋此间不受尘幽人亦新沐【右□云坞】
　　未见垂云沜其如归兴何路穷双足热为我洗盘陀【右垂云沜】
　　伯时作龙眠山荘图由建徳馆至垂云沜着録者十六处自西而南凡数里岩崿隠见泉源相属山行者路穷于此道南溪山清深秀峙可游者有四曰胜金岩寳华岩陈彭漈鹊源以其不可绪见也故特着于后子瞻既为之记又属辙赋小诗凡十二章以继摩诘辋川之作云
　　李公麟字伯时舒城人也举进士用陆佃荐为删定官又用御史荐为检法官公麟博学好古多识奇字绍圣五年朝廷得玉玺下礼官诸儒议言人人殊公麟以为秦玺用蓝田玉今玉色正青其书以龙蛇鸟合为文着帝王受命之符真秦李斯所为也议由是定公麟能行草书善画尤工人物比顾陆云元符三年既归老肆意于泉石间作龙眠山荘图为世所寳藏其为文清婉工于诗而一时多称誉焉
　　右龙眠山庄图宋李公麟伯时画伯时举进士入官以博学好古有盛名其画葢取晋唐诸名家所善以为己有论者谓鞍马过韩干道释追吴道山水似李思训人物似韩滉潇洒如王摩诘在宋当为第一手元符间归老山中作此图其景由建徳馆至垂云沜十有六又道南溪得胜景之可赏者有四皆山水清秀竹树茂美喧嚣尘俗之所不到东坡先生为之记颍濵又为赋咏葢妙絶一时人所寳爱不啻拱璧夫景以画而传画则以人而重东坡先生髙风大节百世之望也凡词翰之所贲及者天下其谁不重之然则龙眠山庄岂独赖画而显哉先生尝言君子可以寓意于物而不可以留意于物寓意于物则物长为吾乐留意于物则物足以为吾病伯时之矻矻于此葢留意之病也先生之文出于天縦以状物适情如风霆震歘然变化于俄顷之间于其所当止而止焉非所谓寓意于物者乎今数百年龙眠山川固在也其所经营缔搆不可得而见也矣所可见者文章图画而已则文章图画固可以为不朽之托哉虽然亦有时而也特聊以寓意焉耳文选郎中龙士郁得此卷以求余言因题其后以归之　士郁求题余许之乆矣不欲孤其意勉缀数语既授之藁又欲亲书及其半而苦之葢满眼黑花不能成字遂阁笔至次日乃毕此亦余留意之病也　景泰四年八月八日抑庵老人王行俭书于吏部之南轩是年七十五矣　泰和王直
　　李龙眠作杨太真瑶台醉归图
　　宴罢瑶池跨彩鸾天风吹堕碧云端侍儿扶起娇如醉斜亸云鬟上绣鞍　西林
　　云鬓鬅鬙玉鳯欹攀鞍欲上意迟迟酒痕微涴胭脂色疑是瑶台宴罢时　希古
　　为厌昭阳昼漏迟闲乗玉勒鞚青丝可怜鼙鼓南来日不得従容唤侍儿　兰谷
　　方侍天顔醉玉醅腰肢无力下琼台临归恐有重宣敕斜倚金鞍首复回　梅荘
　　谩控青骢欲上鞍翠翘斜亸髻云寛半酣娇态花无此赢得三郎着意看　友梅
　　霓裳舞罢酒防醒一笑春风百媚生従使君王看不已都门回首鼓鼙声　畏翁周寅
　　温泉浴罢宴昭阳扶醉乗骖乐未央谁道翠华西幸日海棠红委马蹄香　梦草
　　唐家宫阙骊山头琼台相映华萼楼君王荒滛惟酒色日月放浪花间游杨家姊妹白如玉并肩围坐芙蓉褥一时専宠无与俱买笑岂辞珠百斛沈香亭畔奏管清声溜滑疑钧天纒头一赐轻数万何惜狼藉遗金钿虢国夫人偏婀娜倾城顔色欺娇朶醉归跨马困无力懵腾欲上香鞯坐侍儿羣拥弱难扶执鞭俯首顾女奴和裙穿镫强扳鞿未能缓辔行前途呜呼后人观此当深念女色于人致昏垫早知蜀道苦凄凉亦拟帐中挥利剑　故鄣呉珫
　　宴罢琼台日暮还侍儿扶醉上金鞍应縁玉貌花难比承得君恩分外寛　手揽雕鞍故上迟鬓云斜亸翠眉低玉骢似识娇羞态鞚向东风不敢嘶　竹隣
　　宴罢承恩出九重半酣欲上玉花骢嫣然一笑东风里粉黛三千总失容　友竹
　　金鞍欲上更迟迟满镫春风拥侍儿一种余酣消未得渔阳醒眼却多时　疑舫
　　髙人卜宅鸳湖畔雅趣平生多清玩龙眠居士传此图见之不惜千金换初看恍惚杨太真寳冠金鳯蝶鸦云双成小玉侍娇醉骑边执勒髙将军又疑日暮湘江曲灵妃倚马愁红玉帝子南逃去未归颦眉望防苍梧緑细覩仙妹多绰约宛然含笑东方朔霓裳舞罢蝉斜始知宴下瑶池乐西林学士披卷时雄文健羡仍留诗才人画史不易得留作人间双絶奇
　　百花正芳艳迟迟春日长梨园笙歌靡十斛葡萄香美人睡初觉起来整新糚醉后娇无力东风吹海棠侍儿鞚花骢欲上犹徜徉龙眠驱造化幻出非寻常翰苑羣公覩争摛月露章休文后裔贤重之如寳藏使我亦披览裁诗并扬　养素
　　李龙眠醉僧图【在纸上款云李伯时画】
　　人人送酒不曾沽终日松间挂一壶草圣欲成狂便发真堪画作醉僧图【老泉书懐素诗并仿其草法】
　　唐僧懐素以草书名天下唐贤善书者亦推重之素有自叙一篇备载诸人之词素深喜绢书吾家前后所得数轴了无纸上一字最先所得乃人之送酒诗也老泉山人学书垂四十年每爱此诗时诗写之不下数十张矣龙眠李伯时因是时遂作此画颇能状醉僧之态而老泉所书自成一种风格所谓二妙图耳　东邨闲居方外棠宇叟书鉴古斋雅玩
　　余常见李龙眠山荘图用墨妍秀设色精工真入摩诘之室若其画人物佛像如以灯取影逆来顺往若游丝回还无迹虽吴道子顾虎头不能过于此卷可见此卷因老泉先有醉僧诗伯时乃为补图正所谓合之双美也　董其昌观于恵山舟次
　　龙眠居士李伯时五马图卷【黄太史笺题】
　　右一匹元祐元年十二月十六日左骐骥院收于阗国进到鳯头骢八嵗五尺四寸
　　右一匹元祐元年四月初三日左骐骥院收董氊进到锦膊骢八嵗四尺六寸
　　右一匹元祐二年十二月廿三日于天驷监拣中秦马好头赤九嵗四尺六寸
　　元祐三年闰月十九日温溪心进照夜白
　　右一匹青花骢【原无笺恐即是满川花也】
　　余常评伯时人物似南朝诸谢中有边幅者然朝中士大夫多叹息伯时乆当在台阁仅为喜画所累余告之曰伯时丘壑中人蹔热之声名倘来之轩冕此公殊不汲汲也此马驵骏似吾友张文潜笔力瞿昙所谓识鞭影者也　黄鲁直书
　　余元祐庚午嵗以方开科应诏来京师见鲁直九丈于酺池寺鲁直方为张仲模笺题李伯时画天马图鲁直谓余曰异哉伯时貌天廐满川花放笔而马殂矣葢神骏精魄皆为伯时笔端取之而去寔古今异事当作数语记之后十四年当崇宁癸未余以党人贬零陵鲁直亦除籍徙宜州过余潇湘江上因与徐靖国朱彦明道伯时画杀满川花事云此公卷所亲见余曰九丈当践前言记之鲁直笑云只少此一件罪过后二年鲁直死贬所又廿七年余将漕二浙当绍兴辛亥至嘉禾与梁仲谟吴徳素张元览泛舟访刘延仲于真如寺延仲遽出是图开卷错愕宛然畴昔拊事念往逾四十年忧患余生岿然独在彷徨吊影殆若异身也因详叙本末不特使来者知伯时一叚异事亦鲁直遗意且以玉轴遗延仲俾重加装餙云　空青曾纡公卷书
　　此卷已载云烟过眼録三百年来余生多幸得获覩焉画于澄心堂纸上笔法简古步骤曺韩曽入思陵内帑玺识精明直神品也近日摹数本于吴中自能辨之　子京
　　先大父懐荆公游云间得赵文敏临此本及琥珀盏官窑吐壶携归今仅壶存耳　元孙砢玉记
　　李伯时临刘商观奕图【呉奕篆书石刻宋榻】
　　余所藏刘商观奕图繇唐迄今二百年绢素剥烂粉墨萧瑟伯时为余临之茅君勒之皆絶笔也噫刘商之画非伯时则失其真伯时之笔非茅生则不能夀茅生之名岂以余言而遂传欤　眉阳苏轼谨识
　　七朝不废刘商业翻刻重经四百年渺渺虫丝寻写法昏昏蜂翅影残镌熈宁寂寞风流逺兵火沉埋搨本传高馆清秋低首玩晴窻自是拂云烟　林屋蔡羽宛转纎纹如洛丝轻毫铦刻两精竒萧萧古墨含山色袅袅秋风乱客髭人世别来云树逺仙碁灭尽海田移满窻晴日闲披覆为补眉阳未咏诗　后学徐祯卿诗品中唐识令名又逢图刻爱精成柯嫌嵗月还能烂碁怪神仙亦有争山色照人残墨在松隂弥石乱云生纸肤细细穷毫末一试晴窻老眼明　长洲沈周一模一刻足堪传信补刘公未了縁物外形骸真玩世山中树木暗藏年但知对局相忘老不解旁观也是仙我得细看增感慨怕拈枯笔续余篇　义兴李瀛哲匠穷精能兹图寳传玩飞泉洒空中壁倚天半石床森云霞厓松错枝干意到神具完丝萦缕不防明牕目力竭白日烟霭乱桃源或避秦商山岂辞汉宛转蓬壶通缥缈赤城贯棋枰一以覆日月凡防换世途苦局促风烛易消散我欲従樵人重寻路迷漫神仙何有无盈襟徒浩叹　中山汤珍
　　遗缣萧瑟繙遗刻对奕风流共宛然墨翟九攻奇似弱孟明三北殿争先河山带砺归弹指日月亏盈易转圜千载人间传不朽品题坡老识龙眠
　　茧光对奕真传璧铁画微铦妙隠锋蝉蜕仙人今尚在龙眠髙士邈难逢绮疏萦蚓双蓬院落游丝一瘦笻天禄校讐瞻傃逺瑶编玉树慰相従
　　右题刘商观奕图石刻时嘉靖四年冬十月望为余契重衡山文学士君乃郎夀承题夀承视余执行也请勤勤勉为书此余意其年富学锐方擅盛声于时则夷视余澁拙适不足为取不若缄致之学士君其有以相发籥不倦如昨夀承其知之余何能为役望之夀承其犹学士君也　陇西彭昉题
　　王伯谷云勒石者以临书为易摹画为难刻石画图自武梁祠堂而下仅仅数本余所见惟宋人所镌刘商观奕最为精絶毫髪丝缕纎防不移以为千载无两　丁亥七夕同里氷铁老人社弟骆云程为玉翁盟兄校讐时坐岳谦庵款云堂中并记














　　瑚网卷二十六
　　钦定四库全书
　　瑚网卷二十七
　　明　汪砢玉　撰
　　名画题跋三
　　宋徽宗雪江归棹图
　　臣伏观御制雪江归棹水逺无波天长一色羣山皎洁行客萧条鼓棹中流片帆天际雪江归棹之意尽矣天地四时之气不同万物生天地间随气所运炎凉晦明生息荣枯飞走蠢动变化无方莫之能穷皇帝陛下以丹青妙笔备四时之景色究万物之情态于四图之内盖神智与造化等也　大观庚寅季春朔太师楚国公致仕臣京谨记
