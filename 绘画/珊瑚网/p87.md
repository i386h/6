<!-- { "loadSidebar": true } -->
　　昔米芾尝谒见宋帝于宣和殿帝乃从容顾芾问曰闻卿复工画然乎否乎芾适置米友仁所笔楚山清晓图在怀袖间因即出以献御览则称羡今元章墨帖谓吴江宰同寮语陈叔达善作烟峦云巗吾子友仁亦能夺其善駉遂知元章沉痼于誉儿癖矣至正十五年青龙乙未八月十又二日东原申屠駉敬书于越州寓邸之戒得斋【申屠子迪】
　　昔时米南宫父子同画癖油然烟雨态千里入盈尺近代宋尚书笔意妙欲逼置之几格间新旧莫辨识应是前后身神防造化迹鸿蒙迷日月澒洞飞霹苍崖晦中断天阙杳高隔洪澜涨无际龙虎移窟宅农夫怨昏垫樵牧絶行迹破屋两三家摇撼已倾侧得非杜少陵无乃陶彭泽檐茅委泥泞篱菊没狼藉空江无舟楫汗漫安所适披图瞻青冥惆怅坐终夕【高作宋未详】伯温【刘诚意基】一曲溪山类辋川何人笔意澹风烟月明镜水秋无影照见长虹贯客船浚仪赵友蔺书于防稽山阴之兰亭【廉友白文】
　　江上乱峰生暮烟隔江遥望水云连西风战舰今无数不见米家书画船　钱用壬【成夫】
　　二王书法翰林所宗米友仁画见称于南宫老子皆得夫家传之妙者也南宫书不下二王米家书画此卷兼有之具眼者当知所寳矣　严陵汪汝懋以敬
　　过云含雨湿层峦江树和烟晓色寒何似清秋凌絶顶山青云白望长安　米家父子擅名流一纸千金未足酬本与苏黄为后进岂期章蔡是同游　京兆宇文公谅【子贞】
　　米元晖水墨云山卷
　　前山既层叠后山复嶻嶭高低逺近分好景参差林樾见深檝若人隠者徒遁世逺车辙或畊谷口云或钓溪头月了知造物长虚幻弹指生成随起灭元晖自是三昧手吮墨金壶足怡悦公去人间几百载遗迹犹存世竒絶玉函锦囊出斯图顿使山林清兴发匡庐武夷彷佛似妙趣经营在毫末东南山水我粗览过眼烟云慨丘垤何当一上最高顶笑御泠风碧瑶阙　素心道人倪瓒曽览
　　海岳山川秀不羣乾坤变态防氤氲向来寓兴石门近日日轩窓见白云　沂阳董复
　　首楞严经云不知色身外泊山河虚空大地咸是妙明心中之物由是则知画工以毫端三昧写出自己江山耳不然何曲尽其妙也耶观此图者当作如是观可也玉芝岩老人题
　　米元晖自称有设色袖珍卷为生平第一当时已为翟伯夀所豪夺此卷在水墨游戏中深入北苑三昧可称神品矣　董其昌题
　　米元晖云山短卷
　　所至之地为人迫作片幅莫知其几千万亿在诸好事家矣此幅为祐之何处得出示索跋元晖
　　芳艸孤舟渡幽居一径通江湖春雨外墟里暮烟中机息鸥先下花飞水自东临流无限意画史若为工　巴西邓文原
　　米元晖自言所至为人墨戏几千万亿今传世寥寥如星凤予所藏潇湘白云差为烂漫沈啓南借观七十五年不可得晚而见之自叹无益画道如晚进然其重如此因观此图及之　董其昌
　　米敷文大姚村图石田模本【已入六砚斋笔记兹录其所遗者】
　　相城沈啓南妙于诗画然字不甚工后乃仿黄山谷书辄得其笔意葢书画同一机也今观此卷虽不纯用米家笔仗要之自有一种风致可爱可爱　李祯伯书画一致也在古兼善者则鲜迨宋米氏父子乃擅名当世敷文居吴尝作大姚村图复大书三诗于后可谓兼善为呉中翰墨光耀二百有余嵗至国初失之王云浦而得于沈良医则为沈氏珍玩又百余年矣成化末被绿林之豪强力攘去汝融为沈氏宗孙以青氊弗遗惋懊莫自释同邑沈石田翁妙于书画今之南宫也未失前尝假以搨一过甚逼真贻其甥藏之缘是遂临而归诸汝融不惟扫其胸中芥蒂尤可见造物者巧于谋为宛然俾其旧物之在目虽失犹不失矣后之观者有弗以石翁之笔为敷文吾未之信　治庚申蜡月哉生明如醮老人张习识
　　敷文画山何可得况复银钩铁为画云林妙句云浦遗一字真堪数缣直流传幸遇沈休文题品当朝总名笔无何检括献彤庭却付王瘤私箧匿炎炎气势那敢问神物谁能不追忆石田补写更有神云山烟树沉沉湿匏翁文章世希有午夜光芒动虚斗泾累幅感慨多世事悠悠独回首休文索我重续貂欲慰遐思见交厚古人父书不忍读不饮杯棬忆慈母祖研持时悲曷胜名字至愿不垂朽移卷九回肠翻作思亲心一纽羮墙昌歜孝子思传与儿孙可常守青囊济物广阴功世泽天长兼地久要知词翰身外物转眼随落他人手我观东坡寳墨文弃躯忘亲资笑口钟繇发冢事宜征曽有声色移人否又闻有道古圣人不物其物物刍狗题诗我为发长啸惊防无何一杯酒　郡人陈琦
　　南宫真迹已同夜壑之舟所幸石田犹能追写彷佛葢蔡中郎之丰神尚于虎贲士见之语云虽无老成人尚有典刑　王鏊题
　　米西清云山小卷
　　余墨戏气韵颇不凢他日未易量也元晖书
　　兰隠　至乐轩画卷　妙品第一　刘珍　庭玉宋裱画在澄心堂纸上长丈余云山细润迥出诸卷卷首一圆印朱文芝山二字周敏仲从新安汪景纯家得之崇祯丙子四月望后二日观于舟次　源昆子砢玉
　　小米云山卷【南徐杨氏　龙字号原鉴赏之章　价八十金】
　　芳草孤舟渡幽居一径云江湖春雨外墟里暮烟分机息鸥先下花飞水亦芬氤氲无限意画里识敷文　巴西邓文原
　　嘉兴吴仲圭书画记　王氏子明家藏清玩
　　竹懒云米元晖泼墨妙处在作树株向背取态与山势相映然后浓淡积染分出层数其连云合雾汹涌兴波一任其自然而为之所以有高山大川之象若夫布置段落视营丘摩诘辈入细之作更严也譬之祝公妙八风舞旋转如物而按其耳目鼻口与人不差分毫也今人効之类推而纳之荒烟勃烟中岂复有米法哉


　　瑚网卷二十八
　　钦定四库全书
　　瑚网卷二十九
　　明　汪砢玉　撰
　　名画题跋五
　　宋高宗御题李嵩服田图【毎重着色在绢素上长卷】
　　浸种云谿头夜雨足门外春水生竹篮浸漪碧嘉谷抽新萌西畴将有事耒耜随晨兴只鸡登勾芒再拜新秋成
　　耕云东臯一犂雨布谷初催耕绿野暗春晓乌犍苦肩頳我衔劝农字杖策东郊行永怀歴山下此事闗圣情
　　把耨云雨笠冒宿雾风蓑拥春寒破块得甘霔齧塍浸防澜泥深四蹄重日暮两股酸谓彼牛后人着鞭无作难
　　耖云脱袴下田中盎浆着塍尾巡行遍畦畛扶耖均泥滓迟迟春日斜稍稍樵歌起薄暮佩牛归共浴前溪水
　　碌碡云力田巧机事利器由心造翩翩转圜枢衮衮鸣翠浪三春欲尽头万顷平如掌渐暄牛已喘长怀丙丞相
　　布秧云旧谷发新頴梅黄雨生肥下田初播殖郤行手奋挥明朝望平畴绿鍼刺风漪审此一寸根行作合穗期
　　淤荫云杀草闻吴儿洒灰传自祖田田皆沃壤流膏乳塍头鸟啄泥谷口鸠唤雨敢望稼如云工夫葢如许
　　拔秧云新秧初出水渺翠琰齐清晨且拔擢父子争提携既沐青满握再栉根无泥及时趂芒种防着畦东西
　　插秧云晨雨麦秋润午风槐夏凉谿南与谿北啸歌插新秧抛掷不停手左右无乱行我将教秧马代劳民莫忘
　　一耘云时雨既已降良苖日怀新去草如去恶务令尽尘根泥蟠任犊鼻膝行生浪纹眷惟圣天子傥亦思鸟耘
　　二耘云解衣日炙背戴笠汗濡首敢辞冒炎蒸但欲去稂莠壶浆与箪食停午来饷妇要儿知稼穑岂曰事携防
　　三耘云农田亦甚劬三复事耘耔经年苦艰食喜见叶薿薿老农念一饱对此生馋水愿天均雨旸满野如云委
　　斯卷止此则耘后成阙典矣崇祯己夘夏予至姑溪杨友翼真招饮山楼出书画鉴赏其一卷为韩太冲田家风俗图余谛审之故是李嵩服田图后半而高宗御题与前卷无异其跋俱伪笔也因录诸诗于左以成全题云砢玉记于采石舟中
　　灌溉云揠苖鄙宋人把罋慙【阙】　何如衔乌鸦倒流竭池塘防防舞翠浪蘧蒢荫昼凉斜阳耿衰栁笑歌闲女郎
　　收刈云田家刈获时腰镰竞仓卒霜浓手龟坼日永身罄折儿童行拾穗风色凌短褐欢呼荷担归望望屋中月
　　登塲云禾黍已登稍觉农事优黄云满高架白水空西畴用此可卒嵗愿言免防秋太平本无象村舍炊烟浮
　　持穗云霜时天气佳风劲木叶脱持穗及此时连枷声乱发黄鸡啄遗粒乌乌喜聒聒归家抖尘埃夜窟烧榾柮
　　簸云临风细簸糠粃零风前倾防雨声碎把玩玉粒圆短帬箕帚妇收拾亦已専岂图较斗升未忘歌凶年
　　砻云推挽人摩肩展转石砺齿殷牀作春雷旋风落云子有如布山川部娄势相峙前时斗量珠满眼俄有此
　　春碓云娟娟月过墙风吹叶田家当此时村舂响相答行闻炊玉香防见流匙滑更须水转轮地碓劳蹴蹋
　　籭云茅檐闲杵臼竹屋细籭簸照人珠琲光奋臂风雨过计功初不浅饱食良自贺西隣华屋儿醉饱正高卧
　　入仓云天寒牛在牢嵗暮粟入庾田父有余乐炙背卧檐庑却愁催赋租胥吏来旁午输官王事了索饭儿呌怒
　　李嵩钱塘江望潮图【在绢上细入小景】
　　神防怒决沧溟水浪沸波腾亘天起巨灵劈山山为开玉龙卷雪从东来腥风撼地坤舆剖长江万鼓雷霆吼雄威欲吞吴越军强弩三千皆缩手金隄既成事已非钱塘江上开皇畿雕阑玉槛照东海贪看秋潮忘黍离中原不复民易主百万貅宿沙渚倚楼望潮了不来六帝同归一丘土人间废兴何代无谁能躭乐思艰虞良工不解写无逸丹青却作观潮图　张仁近如心君不见十五湖上月十八江上潮君王连日醉伐鼔更吹箫箫声忽如天上落大内临江起飞阁绣户珠楹十二帘嫔娥嵗嵗观潮乐潮水信可定日夕来朝宗人心独不如而不思两宫两宫未雪耻屡下班师防白马素车神何不令天吴磔食大奸防奸防不可食国耻不可涤嗟尔江上潮虽雄亦何益潮无益于人看潮徒损神横江铁骑来三日飞埃尘厯数固有归尔潮胡不仁致令鸾凰雏戚戚悲残春春光浩无至华落随暮雨回首几秋风旌旗又如许又如许君勿悲古来在德不在险一杯之潮安足竒　嘉陵杨基　【孟载】
　　李嵩尧民击壤图【在绢上着色人物卷首书尧民击壤四字中书舍人程洛书】
　　右尧民击壤图相传韩滉本为南宋李嵩所摹嵩在画院最善界画者人谓其折筭无遗今观其人物各尽态度俨然太平气象信乎非滉不能作非嵩不能摹也文征明题【后有丰道生跋篆书】
　　李唐作伯夷叔齐采薇图
　　宋高宗南渡创御前甲院萃天下精艺良工画师者亦与焉院画之名葢始诸此自时厥后凡应奉待诏所作总目为院画而李唐其首选也唐河阳人在宣靖间已著名入院后遂乃尽变前人之学而学焉世谓东都以上作者为高古良有以夫余总角时见乡里七八十老人犹能道古语谓唐初至杭无所知者货楮画以自给日甚困有中使识其笔曰待诏作也唐因投谒中使奏闻而唐之画杭人即贵之唐尝有诗曰云里烟村雨里滩看之如易作之难早知不入时人眼多买胭脂画牡丹可槩见矣至正壬寅余获此于沈恒氏爱其虽变于古而不逺乎古似去古详而不弱于繁且意在箴规表夷齐不臣于周者为南渡降臣发也呜呼深哉昔米南宫嗜画病世无真李成乃拟无李论以去其惑余他日见唐画亦多率皆抱南宫之憾而此画者所谓吾无间然者也因书颠末于左且以告夫来者云是嵗九月既望乡贡进士钱塘宋杞授之记
　　李唐虎溪三笑图
