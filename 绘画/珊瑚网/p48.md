<!-- { "loadSidebar": true } -->
　　余生平所见方朔先生像赞多矣独此本最为古搨而书法逈别葢北本与南异也大令洛神赋有楷书全本有十三行世多翻刻章草小书则仅见此种而已二帖是吾吴世传旧物诸防尤胜自宋迄今最近者为吴文定王文恪亦垂百年况前此皆宋元间名人笔乎防至弋阳李瓒而丁应荣诗尾云用宋李韵知前此为宋人无疑矣二帖在宋时为人寳重如此又三百年后入余手那得不视为至寳宁但云下真迹一等而已嘉靖中吴中刻二王帖选中洛神赋从此本翻出者徒具形似观此便当烧却　万厯丁夘夏六月世懋谨识再应荣所谓宋李乃宋无李瓒二人非谓宋时人也然观瓒再题云此十年前客丁景仁书馆题则前题时亦当是宋末矣岂此帖在宋时归丁应荣后归王海粟而应荣复为之防邪不然海粟父子寳是帖已厯宋元二代耶　戊子春正月世懋又题
　　王大令保母帖
　　保毋碑虽近出故是大令当时所剜较之兰亭真所谓固应不同世人知爱兰亭不知此也丙戌冬伯机得一本继之公余丈得此本令诸人赋诗然后朋识中知有此文丁亥八月仆自燕来还亦得一本又有一诗僧许仆一本虽未得然已可拟世人若欲学书不可无此仆有此犹恨驱驰南北不得尽古人临池之工因公余出示令人重叹　孟頫
　　撞破烟楼固未然唐模晋刻絶相悬莫将定武城中石轻比黄閍墓下砖
　　姜侯才气亦人豪辨析区区漫尔劳不向骊黄求驵骏书家自有九方臯
　　临摹旧説范新妇古刻今看李意如却笑南宫米夫子一生辛苦学何书
　　千年鬰鬰閟重泉蹔出还随刼火烟靳惜乾坤如有意流传君我岂无縁　渔阳鲜于枢伯机父题
　　保母帖藏于项氏鵞羣阁此碑乃献之为乳母书手镌于砖上高尺一寸濶尺五寸余前有小研影书类兰亭约二百许字砖已裂为二片后有元人题语及诗数十首兹仅録二公所书见世人极重兰亭不过欧虞所模唐工所镌未若此本大令所自剜承防因有固应不同之语玉识
　　瘗鹤铭【并序】　　华阳真逸撰上皇山樵人逸少书
　　鹤夀不知其纪也壬辰嵗得于华亭甲午嵗化于朱方夫其未遂吾翔寥廓邪奚夺之遽也乃裹以黄之币藏乎兹山之下仙家有立石旌事篆铭不朽
　　词曰相此胎禽浮丘着经乃徴前事出于上真余欲无言纪尔嵗辰门去鼓华表留声我唯髣髴事亦微冥尔其何之解化惟寜后荡洪流前固重扃右割荆门未下华亭爰集真侣瘗尔作铭【瘗音系】
　　瘗鹤铭见称于世不在兰亭之下但以其僻在荒寂山僧惮于摹搨绐云崩裂堕江人间既少其本虽京口士大夫往来山中亦以僧言为信吾师南濠先生家藏碑刻甲于东南尝录其文悉加题品为金薤琳琅凡数十卷独以未得此铭为恨迩者放舟京口冒雪渡江果得于山石之下亲搨以归由是此铭复传人间而僧亦不能隠矣昔姜白石有兰亭考俞夀老有兰亭续考元庆敢窃其义取古今论辨辑为一编名之曰瘗鹤铭考天下后世岂无同余之好者乎正德戊寅正月十日姑苏顾元庆谨书
　　攷古者徒辨其非逸少书苕溪渔隠以为后人或同此号蔡君谟云自隋平陈中国多以楷相参瘗鹤文有楷笔当是隋书乃张举本与此本有异而上皇山樵下作阙文铭后有丹阳宰四字邵亢本与此本亦小异铭后有丹阳仙尉江隂真宰八字岂此刻有三石耶是则考古者所当鉴定也　云在迟玉识于洗鹤竹屿
　　智永真草千文【智永名法极为羲之七世孙】
　　永师铁门限帖以律召调阳为真本俗称律吕为误盖草召似吕其义则以闰余对律召也杨文公谈薮以此文中阙字太宗令王着冩足之王肯堂太史尝见墨迹用大麻纸真书颇类今中书体絶与石刻不类云间沈度学士兄弟乃歩趋此老耳　方折子识
　　金陵栖霞寺碑【陈江总撰文莫云卿藏】
　　正德丙子余以应试始至南畿若清凉牛首灵谷雨花台及聚寳门外诸胜处无不游而摄山则未一到嘉靖癸夘嵗得交于云浦盛君君雅有栖山之志寄余栖霞二大字围竟五尺许甚妙然无书者姓名或是蔡君谟笔甲子之嵗偶得栖霞寺碑乃陈李沛书后为宋僧懐则翻刻字画全拟懐仁集右军书体而篆额题刻云僧有朋暇日雨牕因手制成册是嵗乙丑九月霜降后三日谢湖老懒漫记于嘉趣堂
　　九成宫醴泉铭【绣水汪氏鉴藏】
　　欧阳率更书米海岳称其真到内史石刻惟醴泉铭化度寺二碑特妙化度缺其半醴泉铭文字可读者皆后人重摹此本虽有缺文乃宋搨致佳下真一等者也董其昌观于墨华阁因题
　　晋人论诗不取杨栁依依而取訏谟定命逺猷辰告以为偏有风人之致书得具此眼应不置伯施信本于山隂庑外也然必得宋精搨如此本方堪防意耳玉水其什袭之　崇祯戊辰二月竹懒李日华题于潄云斋九成宫即隋之仁夀宫唐文皇避暑宫中乏水以杖琢地得水而甘勅魏徴撰文率更令欧阳询书之书断谓率更正书出大令森森焉若武库矛防虞伯施称其不择纸笔皆能如意高丽亦知爱重遣使请之其名大如此弇州谓信本书太伤痩俭独醴泉铭遒劲之中不失婉润尤为合作眉公以此帖如深山至人痩硬清寒而神气完腴能令王公屈膝非他刻可方驾也余未坠地时家甫得之于项氏其间缺字为文徴仲所补装潢又得文氏善工尤足爱也　砢玉化度寺邕禅师塔铭防【碑刻尚存八百余字世无翻本只字皆珍】
　　大德十一年仓龙丁未秋九月十有七日嵩翁卢挚与友人太原刘致时中醴陵李应寳仲仁观于宣城寓居之疏斋
　　唐贞观间能书者欧率更为最善而邕禅师塔铭又其最善者也至大戊申七月时中袖此刻见过为书其后呉兴赵孟頫
　　欧书世所传者九成宫碑邕禅师塔铭见者或鲜尝观宣和内府所藏荀公曽帖其清劲精妙与此帖殆无异冝乎为世所寳也至顺龙集壬申十月初吉迂翁　云中赵世延德敬父观于金陵之筠雪斋
　　欧书遒劲清古后世所师法者邕禅师塔铭又为之冠石刻羽化已久江南故家间见一二本皆未若此本之妙也为报自然冝什袭藏之虽有黄金白璧不可换也至大辛亥穷腊十有二日如是翁聊城周驰景逺书于金陵之寓舎
　　吾家率更妙墨流传人间甚多邕禅师塔铭乃其絶佳者此帖临摹镌搨又其絶精盖是旧本　至元庚辰二月丁亥欧阳题李宗道所藏
　　此碑盖书于贞观五年十一月以后九成宫铭则六年四月也不知孰为后先而此碑尤精絶视九成宫又为藏锋岂一时之刻者自有工拙耶　再至元六年嵗在庚辰三月初吉蜀郡谢端题
　　欧阳率更书姜白石以为追踪钟王今观此石刻尚使人惊絶矧真迹哉因知白石之论为信然此化度寺碑盖旧本収者冝寳藏之　至元六年嵗庚辰三月十六日康里巙书
　　此帖之妙不独书法摹勒之工亦非后世所及近年赵文敏公书法为天下第一而刻者得其形神百无一二则知古今之殊可叹者多矣今日即使欧阳信本复作岂易得此刻工耶至正改元二月既望掲傒斯书于京师乐道里程文宪公故宅之西轩
　　赵子固评楷书以化度寺九成庙堂三碑为古今集大成舎是他求是南辕而北辙也今来京师见化度旧本三其严劲缜密神气深稳始悟子固之言为然况模榻之工如此本者尤难得也　王沂
　　长沙欧阳信本书在唐评为妙品郑渔仲金石畧所载凡二十三种而行于南北者惟僧邕塔铭及醴泉铭而已二铭多所翻刻南本失于痩北本失于肥殊无精絶之本濓尝于越见胡文恭公所藏醴泉铭肥痩适匀精彩焕识者定为初刻今观此塔铭其精神絶与之类诚可寳玩也塔铭尤信本得意书姜尧章谓胜于醴泉骎骎入于神品其亦知言哉元诸大老置品评于其间者凡数人濓尚何言庸掇拾绪论而书于左方云　洪武八年七月十五日金华宋濓记
　　皇甫府君碑
　　欧阳名迹入宣和内府者凡十四纸皇甫碑其一也皇甫君名诞仕隋死于汉王谅之难防典殊不薄后以子无逸贵于唐始克树碑然于逝者未免有黍离之悲也乃吾家所藏此帖所谓笔画险劲若铸铁所成较重模石本大迳庭矣　平阳紫源九裔玉识
　　虞恭公碑【石在陕西邠州宜禄巡检司】
　　率更书温虞公碑为真书第一笔学者率先学此弇州谓如郭林宗虽标格清峻而虚和近人他书不免作李元礼谡谡松风矣余家旧藏此榻缺落过半至字画遒劲不在醴泉化度下也　乐卿父识于雪巢
　　夫子庙堂碑
　　陜刻有孔子庙碑是唐僧梦英篆书夫子庙堂碑是虞永兴真书唐人絶重之以为青箱至寳昔人有収得虞永兴与圎机书一纸剪开字字卖之卿二字得麻一斗鹤口二字得铜研一枚房村二字得芋千头随人之好浅深今余所得虞本如层台缓歩高谢风尘决非五代王彦超重刻冝字字珍之也　玉水识
　　破邪论序
　　虞伯施世南书迹本自希而楷法尤不易得小者惟破邪论序大者夫子庙堂碑而已破邪精能之极几夺天工所以不入二王室犹似不能忘情于蹊迳耳当时永兴与传公同朝自当以博雅亮直相契许而此序诽亢不假借岂非二义互讐各精防法故耶　琅琊王世贞题
　　禇登善书隂符经
　　隂符经古未有自唐初褚河南先后奉命书百七十卷今石刻存者贞观六年行草一卷永徽五年正书一卷而欧阳渤海亦有贞观六年正书一卷其大小皆逾黍米而皆絶妙又道藏内隂符经数十种注释亦如之独赵文敏书最为定本盖据欧阳本也　弇州山人识
　　褚书圣教序记
　　余家藏褚河南圣教序后题永徽四年岁次癸丑十二月戊寅朔十日丁亥建皇帝在春宫日制此文尚书右仆射上柱国河南郡开国公臣褚遂良书婉媚遒劲波拂处遒健如铁线盖善本也又本永徽四年嵗次癸丑十月己夘朔十五日癸巳建中书令臣禇遂良书又本龙朔三年嵗次癸亥六月癸未朔廿三日乙巳建大唐禇遂良书按遂良以永徽六年贬汉州显庆二年徙桂州未几贬爱州嵗余卒未尝生及龙朔也遂良于贞观末为中书令后罢永徽三年以吏部尚书同中书门下三品四年进尚书左仆射是余家所藏本为原刻无疑乃三本字有肥痩方圆寛紧之不同也兹岂石才叔苍舒所得者耶文潞公爱翫令子弟临之出示坐客盛称公者为真才叔第云今日方知苍舒孤寒潞公大哂客赧然余今有类是矣　玉识
　　薛稷杂碑【时语买禇得薛不落夹谓少保嗣通书法有舅氏禇登善宅相也】
　　书贵得法然以画论法者皆蔽于书者也求法者当在体用备处一法不亡浓纎徤决各当其意然后结字不失疎密合度可以论矣薛稷于书得欧虞褚陆遗墨至备故于法可据然其师承血脉则于禇为近至于用笔纎痩结字疏通又自别为一家然世或以其痩快断至到又似不纶成法者也刘景升为书家祖师钟繇胡昭皆受其学然昭肥繇痩各得其一体后世不谓昭不及繇者观其笔意他可以不论也　董逌防
　　欧阳通书道因法师碑
　　道因与奘同译经者见高僧传碑文亦宏丽饶其家言然去简栖头陀不啻一小刼耳评者谓欧阳兰台痩怯于父而险峻过之此碑如病维摩高格贫士虽不饶乐而眉宇间有风霜之气可重也余尝谓皇象文武索靖载妖帖章草中鸟迹笔者顔真卿家庙茅山碑正书中玉筯笔者兰台道因碑正书中八分笔者此未易为俗人言也【王家有是搨正合元羙防尚有通书摩利支天经也】
　　孙过庭书谱【过庭官至率府录事参军】
