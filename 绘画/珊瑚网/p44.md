<!-- { "loadSidebar": true } -->
　　临病经旬思膓遂槖读老亲翁西山品觉朝来寳气落我床褥不惟病中可当七发后日游览挟兹以往庶可无迷津矣漫题数语不足形容万一聊以见服膺之意惟郢削付梓乃可耳　弟真拜上
　　弟既乏晏之文深渐无换鵞之笔草草应命録上希检到玉翁老亲家词伯　弟真顿首
　　项不损为吾郡书家龙凤惜其作李北海尽头耳
　　长安晤言缺然一别犹荷记存翰贶逺贲敝邸懐兹雅谊如何门下官况冷寂萧然自逺便见迈识计明公当即为一通勒此谢复不尽想驰　凤来再顿首
　　天启丙寅冬余转运厯下施羽皇师手报也师相素翰墨故存此七十二泉主人玉记
　　令郎嘉礼一媒逺一媒多事所幸我两家相知之素言语可以竟达鄙意一以简静为主粗奁数事以一舟达潭府所遣仆辈不烦犒宴即尊使宠临亦不及奏欵矣亦迫于时日势不能纡徐也皷吹之类并亦可汰不失山林泉石之格何如特此专达不一玉翁老亲翁大人日华顿首上
　　太仆公婚启已刻恬致堂集中附此以见青松白石之盟翥凤惊龙之辈千载如在也　砢玉识
　　节间风雨竟以深秋未获走晤为念弟南行只在月中尚未有定期也偶于朔日同孔孙请仙索得唁梅二絶録呈览又有赠家君二絶深谈内养容另日録呈亦可异耳梅花供尊犒先附壁深欲作数语附之简末多冗未及捉管容续呈正不一玉水老亲翁仁兄　弟肇亨顿首
　　承示珠玉韵险词工既难追歩而诸君子和什愈出愈竒荒陋如弟但有敛手吟咏而已恐孤仁兄雅意勉强效颦徒令匠伯呕哕耳唐榻乐毅论割爱见许谨奉原值少佐买兰之费望鉴存幸幸　弟函光顿首唁梅者志感先子手泽故存此二则又李珂雪之摹禇曹瞻明之学钟两君书法有可观耳【玉记】
　　日者饱玩所藏图书恨不作蠧鱼归时每与雒生谈及便啧啧道兄髙致也所委冩右丞诗意先以二帧奉览未识有合于尊意否想右丞见之必鼓掌在当世或可寓目兄翁以为然否右丞句再乞付三四聮择其最精妙者补之何如诸名公笔便希赐览并白玉水翁兄老亲家　眷小弟项圣谟顿首上
　　日髙雅示以名卷许我图之何其幸也未及申报歉歉赵防三首并望示弟一録即奉归想不吝也特此凟玉水老亲翁大人千古　眷弟圣谟顿首
　　项君首冩摩诰句图余假以韩滉画卷临仿一时雅韵足记乃孔彰近来书学与画学俱进故志之
　　向左顾偶往苕上有失倒屣所谕尊公大传业经付梓佳什前从洪善之处领教一二亦已借重今再当更添刻以为邑乗光也耑此覆　承昊顿首
　　黄闇斋亷宪纂修嘉邑志予为先大父明夫重建三元阁葺夷光学绣处莲花醋坊诸桥补入古迹先爱荆居士之髙行如朱文恪公所叙李冏卿君寳所传姑撮一二附隠逸即如请又滥及不肖之小赋俚句感何如也纵横河岳之笔应共不朽郡贤诗搜猎数年恐多挂漏未敢命梓承兄翁同调吉光片羽收拾无遗真海底铁网也来翰领悉当一一披对以鸿篇压卷为快尚有遗珠惟宴斋头次第简讨见恵可也容晤不一社弟谷顿首
　　曹侍御石仓为续檇李英华屡垂谘访甚盛心也苐尚未竟大观是望若此柬为书轮妙斵足重耳
　　贤郎初试奏防此瞬息九万之兆也弟忝四世通家深羡服徳门余庆于今日发轫矣聊具芹私非敢云贺也希笑内是祷乐卿仁兄侍史　弟孟超顿首
　　万厯中来吾郡书家首推髙元雅先生而擅其传者为长公公与季季仙及元雅之仲嗣王氏者子逸子由父子在【闗】铁门限也惜子由李仙俱蚤世犹赖老友公笔阵益雄向为儿渊下帷其先静村公又为吾荆翁师真可称四世交如斯牋所云永永不替耳　娱墨居士摩松皮砚记此
　　玉台翰墨余芳【系万厯间人嗣未轻赘】
　　洞天去人九万里凉风吹云天似水珠扉髙启赤霓翔氷漾中素练举碧花瑶草簇防干张君危坐聴啼鸾翠蜃吹涎作楼阁青田小龙耕晓烟璇宫桂花秋露滑吴刚玉斧香凝屑綘节髙飘阿母来藕黄衫子翠罗鞋晏香鸣筝婉华舞笙歌沸空拥吹台自向东王一巵寿啾啾白麟天半走贝阙人归龙夜吼　右天上謡　东海徐媛小淑氏
　　鸣蝉寂无声闲夜凉颷发薜荔覆檐楹叶际见孤月流光入房栊徘徊照华髪抚景一长嗟终古谁不没弃世学神仙徒劳链金骨　寒山赵氏陆【平原内史】
　　华衮轻于一字褒侬家姊妹出蓬蒿媿无芳躅追彤火浪得虚名动彩毫　广陵云涛烟鬟氏
　　花牋处处有侬名欲动春风欲啭莺对月瞻云吟秀句幽闺一倍使人清　适楚月液纎黛氏
　　绮牕得聴梅花弄至今暗香犹袭人也小女姁妹告借秋鸿新谱特遣婢子顾影叩领赠戴氏二姬一絶附正云鬟月面两相冝涛作秋波液是脂吾见犹怜而况若江妃汉女莫猜疑外曲中卫宛若杨三秀作容録正一一品题之　眉社女弟张徽卿【柯亭内子】
　　计都门分袂抵家无日不思念贤姊暨令爱辈想吉人有天相自多获福为慰夏初准望吾姊东归妹在金阊奉迎以倾积懐近闻吾姊为太君纳宠徳望斗山矣兹因鸿便聊附八行恭候　归杨门吴氏敛袵
　　近代名壶以书表著者呉中为范夫人徐小淑赵大家陆卿子清漳为柯孝亷配张徽卿卿寓白下有女弟子云涛月液与余清瑶君投分所遗诗札翔鸾舞凤岂仅鹦哥娇也清瑶亦有赠言及涛液其一云妙抚乐毅衍波牋铁画银钩字様圆姊正临池洗端石妹先题叶弄轻烟又娄东杨棘丞夫人尤与清瑶子善别后发其邮筒穆若清氷防玉壶焉时秦淮女郎杨蕙娘晓英精黄庭小楷沙宛在彩姝擅兰亭郝艺娥婉然工宣示杨叔卿婉素喜作麻姑坛潘髯称得其一染齐纨可易百锦大足掩映林下风而吾禾有十三龄女童徐范能摹诸家体卖字自活为沈伯姬凤华所书古诗十九首入石徐媛防有云笔彩芳生墨香含素欧率更允拜下风卫夫人终当北面至自慊每草搨便作冻蝇其推重可知矣伯姬妹瑶华词翰亦佳惜咸蚤世月香居士徒搦琉璃管追之耳又范夫人为清瑶书五言于便面别号无为道人尚忆两句扣齿风雷响挑灯日月光落笔洒洒应是墨池仙子　鸳水定香居士玉识于书带草草牕








　　瑚网卷十八
　　钦定四库全书
　　瑚网卷十九
　　明　汪砢玉　撰
　　法书题防
　　禹碑【文刻古逸书】
　　岳麓山顶巨石上有禹碑郡守潘镒始搜得之凡七十七字其文皆古篆不可识昌黎不能索之峋嵝而叠峰乃得之岳麓焉岂神物显晦有时耶石鼓未得専竒矣兹以字画模糊稽古者类有遗憾故勒贞珉原本暨沈杨二公音译附録于左以便后之君子考镜焉【此防见长沙本】王弇州以禹碑在祝融峯重刻者有二本而释亦防不同大抵多以意会耳昌黎歌科斗拳身薤倒披鸾漂凤泊拏虬螭是书之形势焉铭辞极类汲冢周书穆天子传中语杨用修所谓龙画榜分螺书扁刻不啻倍屣峄山琅耶也玉述
　　石鼓文【王文庄公辨正古逸书仅载其文元国子司业潘迪考订音训刋附于后】
　　岐阳石鼓十在凤翔天兴山阿唐郑余庆节度凤翔移镇文宣王庙唐衰亡其一鼓宋皇祐四年司马待制池知凤翔府使向传师求之于外偶之田舎覩舂粱石臼有文察之鼓也向易以他臼于是十鼓复完徽宗时尝铸金填其刻文移置宣和殿金人入汴剔取其金而弃去之元取中原乃辇至燕京皇庆癸丑始置国学厢门下我太宗既即位建都于燕国子监仍元国学旧址石鼔在焉
　　按石鼓至唐始显自韦应物以为周文王之鼔宣王刻诗韩退之以为宣王之鼓宋程防之以左氏有岐阳之搜之言以为成王之鼓虞世南禇遂良欧阳询共称其古妙韦应物以为李斯峄山之罘刻字比之悬隔欧阳永叔谓非史籀不能作赵明诚谓决非周以后人所能到然永叔以为可疑者三四谓今世所有汉桓灵时碑往往尚在其距今未及千嵗大书深刻而磨灭者十犹八九此鼓至今实千有九百年鼓文细而刻浅理岂得存此其可疑者一也其字古而有法其言与雅颂同文而诗书所传之外三代文章真迹在者惟此而已然自汉以来博古好竒之士皆畧而不道此其可疑者二也隋氏藏书最多其志所录秦始皇刻石婆罗门外国书皆有而独无石鼓遗近录逺不宜如此此其可疑者三也前世传记所载古逺竒怪之事类多虚诞而难信况传记不载不知韦韩二君何据而为文宣之鼓也其疑如此
　　赵明诚金石录谓秦以前碑刻如此鼓及诅楚文泰山秦篆皆粗石如今世以为碓臼者性既坚顽难壊又不堪他用故能存至今愚以为石之粗者决难刻字虽刻亦不精好且易壊泐况石鼓今在国学予所亲见虽若坚顽而质理不粗使果粗也文岂能细刻岂能浅其刻又岂金所能填哉即不堪他用战攻之际用为炮石岂不可乎明诚之言殊未然也独金人马子卿以字画考之谓是宇文周时所造作辩余万言出入传记引据甚明然其全文今不可见
　　愚常读北史苏绰传云自有晋之季文章竞为浮华遂以成俗周文帝为相欲革其因魏帝祭庙羣臣毕至乃命绰作大诰奏行之是后文章皆依其体废帝之事魏史栁虬执简责之周文帝令太常卢辩作诰以喻公卿其体亦类前作葢俱仿尚书也周本纪魏恭帝三年正月丁丑初行周礼建六官史臣谓周文帝恒以复古始为心而在魏文帝大统十一年十月尝西狩岐阳又奉魏太子巡抚西境登陇刻石纪事至其子武帝保定元年十一月丁巳狩于岐阳三年九月又自原州登陇山五年二月行幸岐州由是观之则石鼔之事宇文周所造无疑文体既仿尚书则诗体仿诗亦无疑况武帝天和九年春正月考路寝命羣臣赋古诗则狩猎大典依典古赋诗以刻于石理亦有之且武帝既有岐阳之搜复有路寝之赋则石鼓必作于武帝之世也独字画古妙谓非后人所能及此固然矣然自古惟命神化之学至宋大儒遂穷其奥字特一艺耳苟専精为之岂难至哉昔银工娄生平摹墨本前人题志莫不以为天下之絶巧刘静修独谓人心之灵有可以参天地而赞化育者存苟専力于一艺其精宻神工亦何不至是可见矣抑观考古博古二图集古金石二録凡篆文出于三代者皆钟鼎器物欵识无刻石者惟赞皇山吉日癸巳四字以为周穆王时书凤翔诅楚文以为春秋时书世传殷比干吴季子墓碑以为孔子书虽皆刻石然前哲已悉辨其伪况班孟坚汉书郊祀志上起少昊颛顼中厯二帝三王直至秦始皇始有立石颂徳之文是亦前世未有刻石之证也宋郑渔仲亦曰三代而上惟勒鼎彝秦人始大其制而用石鼓始皇欲详其文而有丰碑此亦可见刻石创始于秦也独其谓秦用石鼓此有可疑或别有考非此之谓
　　要之隋志所収有始皇石刻始皇以前未闻焉则石刻当断自始皇为始其吉日癸巳以下皆因循而作而妄假古人者然始皇之所以刻石者亦縁传国玺有以先之尔隋周相接而不识其文或偶失之或贵耳贱目以为寻常昔吾子行所谓二徐字迹最多以其近世故不条具之意也马氏之説真为不可易之论虽欧阳公数疑可以立决然则韦韩以下诸人之见岂非皆出于臆度乎　宛郡王鸿儒懋学着
　　余在厯下得王文庄辨岐阳文甚昭晰乃杨公士竒云石鼓文决非秦汉以下之人所能所谓文细刻浅者安知当时不深刻厯世久逺则磨灭如此而文字之存者计裁三之一耳其中不可辨识者又三之一则亦久逺之騐也斯言得之矣玉述
　　檀山石刻
