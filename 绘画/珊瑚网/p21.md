<!-- { "loadSidebar": true } -->
　　赵公书法晋人所以妙絶千古余谬賛公书屡矣前此笔路犹未入公格范不意老年又复私淑公之书法固不待賛賛之者无间于往古来今无间于簮绂韦布则公之书得之于心应之于手通之天下使右军复生亦必叹赏兰亭裹鲊墓田等帖料容其一着脚也雨庵以余言为何如　壬寅孟夏五日逸史姚绶记
　　赵松雪书中峯懐净土诗后系讃
　　讃云净土偈者中峯和尚之所作也偈凡一百八首按数珠之一周也悯羣生之迷途道佛境之极乐或驱而纳之或诱而进之及其至焉一也弟子赵孟頫欲重宣此义而说偈
　　三千大千世界中恒沙河数诸众生一一众生一一佛一一唯心一净土而诸众生无始来因痴有欲生爱渇根尘染纒不自觉流转生死堕恶趣我师中峯大和尚慈悲怜悯诸众生勤勤为作百八偈普告恒沙诸有情如身受病等痛切若人依师所教诲一念念彼阿弥陀一念已复无已念自然往生安养国阿弥陀佛为接引径坐金色莲花台池中莲花如车轮微风吹香徧法界频伽并命及鹦鹉白鹤孔雀播妙音黄金界道七寳台燕坐受兹胜妙乐诸恶苦趣咸无有悉皆我师之所度实无众生师度者惟众生心净土故是故我今稽首礼重讃我师之愿　延祐三年嵗在丙辰六月廿四日大都咸宜坊寓书
　　赵书春寒诗卷
　　仲春尚寒气林花无艶姿裘拥衰疾风雨何凄其始雷发东隅霁牖阳光披微风草际动落英池面移幽禽变圆吭防鱼四鬐我病自此愈泛舟溪水湄小舆指南葢短笻歩东毗机心不复有髙蹈农与羲笠泽茫茫鴈影微玉峯髙下防云衣长桥寂寞春寒夜祗有诗人一舸归　子昻【二月十九日】

　　瑚网卷八
　　钦定四库全书
　　瑚网卷九
　　明　汪砢玉　撰
　　法书题跋
　　赵子昻诸贤天冠山题咏
　　龙口岩　峭石立四壁寒泉飞两龙人间苦炎热仙山已秋风
　　洗药池　真人栖隠处洗药有清池金丹要沐浴玉水自生肥
　　链丹井　丹成神仙去井洌寒泉食甘美无比伦华池咽玉液
　　长廊岩　循岩如长廊下有流泉注山中古仙人步月自来去
　　金沙岭　攀萝縁石磴步上金沙岭露下色荧荧月生光炯炯
　　升仙台　仙台髙防许时时覆云气一去三千年令人每翘企
　　逍遥岩　兹岩足逍遥下可坐百人岂徒木石居直与猿鹤隣
　　灵　湫　灵湫不受汚深浅何足计小憩松竹鸣萧萧山雨至
　　寒月泉　我尝逰恵山泉味胜牛乳梦想寒月泉携茶就泉煮
　　玉泉　飞泉如玉立下数千尺新月横钩遥坐挂空碧
　　长生池　竹实鳯时至水清鱼自行着我草亭里危坐学长生
　　道人岩　道士本避世问之无姓氏如何千载后石室有人至
　　雷公岩　雷公起卧龙为国作霖雨飞电掣金蛇其谁敢予侮
　　石人峯　巨灵长亘天何时化为石特立千万年终古无人识
　　学堂岩　仙人非痴人山中犹读书嗟我废学久闻此一长吁
　　老人峰　有石像老人宛然如绘素稽首礼南极苍苍在烟雾
　　月　岩　月岩如月风泉洒晴雪仙境在人间莫成两竒絶
　　鳯　山　山鸡爱羽毛饮啄琪树间照影寒潭静翔集落花闲
　　仙芝岩　窈窕石室间中有仙人躅説与牧羊儿慎勿伤吾足
　　谷岩　谷岩前石唐文字字竒何当拂苍藓细读老君碑
　　风　洞　石壁何空洞中有风泠然安知列御冦不向此中仙
　　钓　台　仙者非有求坐石视投钓咄哉羊裘翁同名不同调
　　磜　潭　神龙或潜渊石洞通水府勿遣儿曹剧飞空作雷雨
　　声香岩　山险通鸟道水深有蛟龙谁言仙乐鸣高人方耳聋
　　三山石　我有泉石癖甚爱山中居何当从羣公讲学读吾书
　　五面石　洞中即仙境洞口是桃源何殊武陵路鸡犬自成邨
　　小隠岩　林薮未为隐山厓犹可梯终当携家去瑶草正萋萋
　　一线天　醯鸡舞瓮天井蛙居坎底莫作一线看开眼九万里　道士祝丹阳示余天冠山图求赋诗将刻石山中为作此二十八首延祐二年六月二十四日松雪道人
　　小隠岩　山小儿足木精游女神据曽学真隠下视飞花尘
　　声香岩　深睡失明珠猛走飞流涎松花卷轻雨滴滴百重泉
　　学堂岩　露盘下金薤云笈流珠缨泠泠寒岩下犹有婴儿声
　　谷岩　纵横太古石短长千歳藤感彼岩居子独饮古涧氷
　　升仙台　寥寥入太清金门缭紫垣或云有宫府防诵五千言
　　钓　台　垂纶落澄潭小鱼倐然来大鱼引之去钓石何崔嵬
　　一线天　兹山可容天举世皆笑之我不荅此语鼓腹支其颐
　　五面石　分一只成五五石各有一谁能据其上面面不相识
　　寒月泉　晓汲寒泉清明月各在空不见月引水复在手
　　金沙岭　金沙虽为贵履之伤我足愧彼侧布人欲获无量福
　　长生池　饮水人已去山中多白头青苹空浅处时见玉蟾浮
　　老人峯　髙帽侧整整秀领沉重重积此太古雪遂名老人峯
　　三山石　三山不可度絶壁峙书堂流水日浩浩太极弥茫茫
　　磜　潭　沉沉无底谷泱泱太古云赤日焦下土老蛟眠不闻
　　玉泉　截玉作明不知外事应有碧眼仙隔见人至
　　石人峯　飡玉未得法变形成楚囚九转乞换骨三沐期头
　　仙足岩　山深猿狖惊瞬息下神步空飞本无踪长啸天上去
　　月　岩　顾乐嬉遨入地不得骋化为白玉泉彷徨返东井
　　雷公岩　神钧起空洞隂火生羽翰我耳杳不闻白云在天冠
　　道人岩　道人本无姓对客那有言龙口逆石髓鸟迹开云根
　　丹　井　金鼎閟寒泉真人弥不壊年深定飞腾子夜吐光怪
　　洗药池　灵根乗月吐肉芝生土肥濯以上源水千歳永不饥
　　凤　山　孤飞千仞冈两翼化为石年年春风时山花成五色
　　风　洞　罡风转空轮浩刼不停息此为天地根视之杳无迹
　　逍遥岩　形留非自在何者为逍遥青松在谷口白云在山腰
　　龙口岩　弄月红玻瓈匿云紫芙蓉近矣厌狡狯纳息虚中
　　长廊岩　飞吟起霞佩驭气蹑天梯碧云布参差纎修与岩齐
　　灵　湫　灵龟道其前防儵殿其后岁久深自韬清夜岩下走　清容居士书【越袁桷氏】
　　龙口岩　喷薄细成雾噫嘻忽为风孰知生死闗在此呼吸中
　　洗药池　隠芝生肥水飞根潄灵泉流香到人世饮者夀万年
　　丹　井　古丹深藏井晨光发崖谷有能下取之锡以两环玉
　　玉泉　神仙不爱寳万古玉为帘顾遣天风约当明弄海蟾
　　长廊岩　细雾不湿衣落月见长影缓引步虚吟尽此秋衣冷
　　金沙岭　昔踏金沙滩今陟金沙岭卿来骨观即是太阳鼎
　　飞升台　絶景断尘情寥寥入太清可须台百尺更待羽翰生
　　逍遥岩　昔诵逍遥逰长忆藐姑射百世待神人瘦影落寒石
　　灵　湫　澄空如不测为谷廓能容沙石俱成寳龟鱼总是龙
　　寒月泉　无尽山下泉普供山中侣各持一瓢来总得全月去
　　长生池　竹根飞赤鲤荷叶戏灵不道神仙宅长生别有池
　　道人岩　断崖穷鸟道絶顶出秋旻能此髙居者谁非有道人
　　老人峯　冠颠风披披垂领云皓皓诸峯罗儿孙独得老人号
　　雷公岩　神物时时出人间皆震惊谁知崖上看才是小儿声
　　月　岩　岩围径尺雪天堕第二月岂无凌虚人飞行广寒阙
　　仙足岩　失脚落人间一往不复收遂令学者步只循行迹求
　　谷岩　开閤云无定从衡石作闗任渠名谷亦未离人间
　　风　洞　浑浑复皓皓刁刁仍泠泠空洞几许如蓄此无适声
　　石人峯　何年餐石髓屹立照清波如此成终古长生亦为何
　　学堂岩　翩翩学仙子羣居此山巅定无书可读姑以声相传
　　鳯　山　圣神千古上风雨九疑空只有山中竹旋为十二宫
　　馨香岩　潭水下深黝日星隠文章鼓云出石气洒雨作龙香
　　钓　台　危石上崟欹清风百尺垂故人恐多事莫道钓翁谁
　　磜　潭　未始满盈过何曾波浪兴众皆资善利此独保无能
　　三山石　三山可飞度舟楫不能通莫执兹峯石摹縁浪费功
　　五面石　一石作五分何者是真面拄杖试敲看莫作头见
　　小隠岩　深潜避世尘长恐与名亲故是絶知者谁言无隠人
　　一线天　太空谁是碍峡径事幽行天体原无外通君一线明　余赋此诗时以小字书之袁伯长学士礼部王继学尚书赵承防先后同赋杂书同一卷后云失去复得赵公如前而求书其后偶阅故纸得草藁余纸漫录之　虞伯生甫
　　龙口岩　飞泉龙口悬平石鳌背展髙防瀛洲人一笑沧海浅
　　洗药池　长生底须学神芝何处采不见洗药人清波湛然在
　　丹　井　丹井只三尺四时无亏盈余波饮可仙我亦愿乞灵
　　玉泉　天孙织玉悬之千仞石垂垂不复收滴滴空山碧
　　长廊岩　谁谓山中险长廊亦晏然花开春雨足月落山人眠
　　金沙岭　峻岭接仙台仙人独往来箫声吹月落鹤羽拂云开
　　升仙台　高台去天咫有仙从此升遗迹若可攀山云白层层
　　逍遥岩　老竹空岩里悬厓飞水前欲识逍遥境试读逍遥篇
　　灵　湫　神龙蟠泥沙宅此岩之阻逰人勿轻触歴歴听秋雨
　　寒月泉　泉清孤月现夜久空山寒不用取烹茗自然涤尘烦
　　长生池　修竹夹清池一亭山之西长生人已去谁能汩其泥
　　道人岩　道人出白云空为谁碧独坐谁得知时有鹤一只
　　雷公岩　谷口隂风来山头暮云举但见飞电光山人贺春雨
　　老人峯　何年南极星堕地化为石至今明月夜清辉倚天碧
　　月　岩　飞泉何许来明月此夜满登髙立秋风妙趣无人欵
　　仙足岩　一足不能行神仙宁此留秪以形之似高踪何处求
　　谷岩　道散亦已久世变如浮云石壁有太古为问空同君
　　风　洞　清风贮深洞四时长氤氲飘然无遽散我山中云
　　石人峯　仙人立危峯欲作凌云举飘然阅浮世独立寂无语
　　学堂岩　仙人读书处樵子时闻声犹胜烂柯者只看棊一枰
　　鳯　山　孤鳯栖山中白云防清境朝阳早飞来月落空岩冷
　　馨香岩　蛟涎渍顽石磴道何﨑岖深潭湛古色兴云只须叟
　　钓　台　地非七里滩名乃千古同神仙聊戏剧何有一丝风
　　磜　潭　山川万古秘云雨一潭幽何日卧龙起碧潭空自秋
　　三山石　三山岂仙居百世真道学台明月秋懐哉彼先觉
　　五面石　竒石不为峯何用作五面独立赏春晖水流花片片
　　小隠岩　抽矢射白额归洞读旧书小隠不可见后来谁卜居
　　一线天　青天何荡荡此中才一线大道本来明慎勿安所见　东平王继学【士熙朱文】
　　龙口岩　晴瀑歕飞沫晓云嘘空青我欲探颔珠第恐龙睡醒
　　洗药池　仙苗濯灵根幽池发神光至今池中水犹作芝术香
　　丹　井　丹成人已仙有井在崖窦如何葛稚川万里覔勾漏
　　长廊岩　修廊深石室香烟曵晴虹步虚声欲断行道犹未穷
　　金沙岭　佛将金布地仙以金为岭笑杀尘世人爱金如爱命
　　升仙台　真仙妙神化平地可飞升喝石为此台将以遗云仍
　　逍遥岩　万物皆自适讵独鷃与何事岩下叟爱读南华经
