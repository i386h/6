<!-- { "loadSidebar": true } -->
　　瑶圃在园之巽隅中植江梅百本花时灿若瑶华因取楚词为名　春风压树森琳璆海月冷挂珊瑚钩寒芒堕地失姑射幽梦落枕移罗浮不奈东风恶酒醒参横山月落千年秀句落西湖一笑闲情付东阁只今胜事属君家开田种玉生琪华瑶环瑜珥纷触目琅玕玉相树交加我来如升白银阙绰约仙姬若氷雪彷佛蓬莱万玉妃夜深下踏瑶台月瑶台圃隔壶天逺在沧瀛缥渺邉若为移得在尘世主人身是琼林仙当年挥手谢京国手握寒英香沁骨万里归来抱雪霜嵗寒心事存贞白呜呼嵗寒心事存贞白凭仗髙楼莫吹笛嘉实亭在瑶圃中取山谷古风江梅有嘉实之句因次山谷韵　髙人夙尚志脱冠谢名塲中心秉明洁皎然秋月光有如江梅花枝槁心独香人生贵适志何必身岩廊不见山木灾牺罇漫青黄所以鼎中实不爱时世尝曽不如苦李全生衢路傍恻恻不忍置悠悠心自伤竹涧在瑶圃东夹涧美竹千挺　夹水竹千头云深水自流回坡潄寒玉清吹杂鸣球短棹三湘雨孤琴万壑秋最怜明月夜凉影共悠悠
　　得真亭在园之艮隅植四桧结亭取左太冲招隠诗竹栢得其真之语为名　手植苍官结小茨得真聊咏左冲诗支离虽枉明堂用常得青青保四时
　　珍李坂在得真亭后其地髙阜自燕移好李植其上珍李出上都辛勤逺移植却笑王安丰当年苦鑚核玫瑰柴在得真亭植玫瑰花　名花万里来植我墙东曲晓雨散春林浓香浸红玉
　　蔷薇径在得真亭前　窈窕通幽一径长野人縁迳撷羣芳不嫌朝露衣裳湿自喜春风屐齿香
　　水华池在西北隅中有红白莲　方池涵碧落菡萏在中洲谁唱田田叶还生渺渺愁仙姿净如拭野色淡于秋一片横塘意何当棹小舟
　　深净亭面水花池脩竹环匝境极幽邃取杜诗云　緑云荷万柄翠雨竹千头清景堪消夏凉声独占秋不闻车马过时有野人留睡起龙熟青烟一缕浮
　　栁隩在水花池南　春深髙栁翠烟迷风约柔条拂水齐不向长安管离别緑隂都付晓莺啼
　　芙蓉隈在坤隅临水　林塘秋晚思寥寥雨挹红蕖淡玉标出水最怜新句好涉江无奈美人何
　　待霜亭在坤隅傍植柑橘数十本韦应物云洞庭须待满林霜右军黄柑帖亦云霜未降未可多得　倚亭嘉树玉离离照眼黄金子满枝千里勤王苞贡后一年好景雨霜时向来屈博曽留颂老去韦郎更有诗珍重主人偏赏识风情原许右军知　右拙作前有行书已録似槐雨先生矣先生因画乌丝精絶命再书小楷一过务欲尽其丑也　甲午春二月望衡山居士文徴明题
　　文衡山今日歌行草
　　今日复今日今日何其少今日又不为此事何时了人生百年几今日今日不为真可惜若言姑待明朝至明朝又有明朝事为君敬诵今日诗努力请从今日始徴明
　　余就塾师时先君以此诗挂斋壁余虽不敢不努力然下劣徒虚今日耳崇祯改元成渊児习业藤花阁余偶简得前轴仍悬昔年故处为児师高公和之云明日复明日明日何其多明日待明日万事成蹉跎世人皆被明日累明日无穷老将至晨昏滚滚水东流古今悠悠日西坠百年明日复几何请君聴我明日歌读之益深余明日之感也抚髀废人识于伏枥处
　　文徴仲题咏遗迹　卜筑清溪上玉一湾开门迎晓日隔浦见西山春浪桃花乱晴沙白鸟闲思亲意无限遗泽钓游间　右清溪春思　文璧
　　境寂昼偏永心清暑气微老兼踈笔砚性复懒裳衣隠几双桐转褰独鸟飞茗薰聊自适不怪客来稀　右夏日停云馆作　文璧
　　积雨浮宿润新晴人意适消摇竹中啼禽破幽寂初阳动檐瓦残溜时自滴曲巷行迹稀苔花绣深壁　右即事一律　徴明
　　探梅山寺日斜时二月梅花尚满枝勒雨故教开独后寻春却恨到来迟香撩短风前韵水洗微脂雪后肌悔不淹留到深夜坐看残月上踈篱
　　惆怅罗浮梦破时居然消息在南枝余寒雪迳春回浅薄晩林塘月上迟翠竹参差明缟袖冷云依约防香肌山公早办风前醉不恨归来倒接篱　右竹堂寺看梅花之作　徴明
　　澹烟苍霭昼沉沉白髪青春好自禁寂歴梅花犹勒雨蹉跎人日苦多隂步来野迳縁谿静爱此茅堂入竹深车马不惊鱼鸟乐居然城市有山林　壬辰人日与之北城别业小集是日风雨寂寥梅萼未破故诗及之徴明木末层轩倚泬寥西风白首不胜搔天垂一镜蓬壶近云拥千峰佛刹髙雨后新波浮碧落烟中逺渚见黄茅晩晴长啸下山去一径松风万壑涛　右登墓阁天池日暖雨烟生上已行游春服成试向水边修禊事忽闻花底语流莺空山灵迹千年秘胜友良辰四美并一嵗一回春不厌故园光景有谁争　右上已日短簿祠前树郁蟠生公台下石孱顔千年精气池上劒二壑风烟寺里山井冽羽泉茶可试草荒支磵鹤空还不知清逺诗何处翠璧苔花细雨斑　右虎丘
　　岛屿纵横一镜中湿银盘浸紫芙蓉谁能胸贮三万顷我欲身游七十峰天逺洪涛翻日月春寒泽国隠鱼龙中流彷佛闻鸡犬何处堪追范蠡踪
　　半醉髙楼徙倚中葛巾平岸欲凌风山横天际晴云碧锦烂城头落日红千里闗河都防壮万家烟火嵗年丰望京懐古非吾事病目犹堪送逺鸿　右登楼
　　檐前朝雨踈踈落堦下春泥活活生懒不出门惊树合醉能开阁看云行幽深独有闲谙得迂僻都縁病养成报道东风三月尽一塲花事却闗情　右雨中偶述夕阳楼上看新晴凌乱归云冉冉明万里快瞻飞鸟没一畨又是录隂成带城碧瓦参差去隔水苍烟缭绕生懐袖欣然风拂面醉聴干鹊语前楹　右新晴
　　緑隂如水夏堂凉翠簟含风午梦长老去自于闲有得困来每与客相忘松试笔端溪滑石鼎烹云顾渚香一鸟不鸣心境静此身真不愧羲皇　右夏日睡起傍市柴门镇日开心闲车马不惊猜雨中秋事芙蓉尽霜后时新橘柚来张翰未夸菰米饭陶潜自醉菊花杯近来较似嵇中散满架残书懒更裁　右秋日闲居江上踈踈梅子雨烟中嫋嫋竹枝歌暖风初泛青莲舫新水平添緑玉坡南去春光啼鸟寂西来山色过桥多美人只在横塘曲手把芙蓉奈逺何　右即事
　　一枕清风卧北髙楼六月似秋凉陶情图史忘贫病夹耳笙歌欲老狂客至仅能修茗供心闲聊尔续罏香淹留不觉斜阳尽月印花梢上短墙
　　急雨中宵六月凉朝来新水滴横塘一畨白苎生秋意无数青山上野航日暖晴沙鳬乱风来前浦芰荷香曾探世事惊尘土转觉江湖兴味长　右夏日
　　小斋如翼两楹分短折分明玉磬陈蹈海要非平世事过门谁识有心人屋头日出乌栖晓檐隙泥香燕垒春手种双桐才数尺浓隂已见緑匀匀　右偶作
　　睡起西斋片雨过緑隂庭院晩凉多乌衣春尽浑无语白苎秋来谩有歌世态风云从变幻山林日月未蹉跎却怜逸少犹多事时冩黄庭换白鹅
　　永夏茅堂风日嘉凉隂寂歴树交加客来解带围新竹燕起冲落晩花领畧清言苍玉麈破除沉困紫茶六街车马尘如海不到柴桑处士家　右为松泉书曾携书册住东瓯此日因君忆旧游落日乱山斜带郭碧天新水静涵洲从知地胜身如隠近説官清嵗有秋西北浮云应在念乘间一上谢公楼　右赠槐雨先生文璧
　　我生辛苦不逢辰见説丁年积渐亨力命相持懐御防行藏无主卜君平寻常药愿空成感老大邅回正坐名劳谢微言知騐否秋风相送不胜情　右赠日者徐生文璧
　　三十相将始洗儿百年回首即非迟祖书敢谓今堪托父道方惭我未知愿鲁难凭苏子论胜无聊有乐天诗人间切事惟应此对客那无酒一巵
　　春风一笑锦绷儿共道头颅较我竒门户闗心能不喜贤愚有命可容期百年正赖培来乆万事谁云足自兹五十老亲遗世网从今都是防孙时　贱子今年四月十又三日始举一儿弥月之次薄有汤饼之设因识二诗邀在席诸君同赋是嵗治丁巳予年二十又八徴明书
　　文待诏书十美诗卷
　　倾国多因有美姿扁舟载去亦宜之戏瓢尚想当时事深涉何曽读卫诗　西施
　　浮生难比草头尘常托千金视此身若使琴心桃得动不知匪石是何人　文君
　　高抱琵琶障冷风淋漓衫袖湿啼红安邉重用和亲计驾驭英雄已不同　明妃
　　倚竹眠牀态自娇夜深银烛正髙烧不将春舞归长袖宜自轻身好折腰　飞燕
　　飞絮无凭只趂风也知相逐水流东璃璃瓶薄珊瑚脆毁不求全妾命同　緑珠
　　徙倚闲庭暗泪垂不须再读寄来诗已知一代容华尽地下相逢未是迟　碧玉
　　梅花香满石榴裙祗用微频艾纳熏仙馆已于尘世隔此心犹不负黄昏　梅妃
　　欲与君王共辇还马嵬路狭转头难早知怨自生萌蘖悔不当时乞赐环　太真
　　闺门出入有常经女子何须独夜行诗月西厢谁唱始至今传説见分明　莺莺
　　短长濶狭乱堆牀细染轻槌玉色光岂是无心恋针线要将姓氏托文房　薛涛　徴明题
　　文内翰诸絶墨迹
　　试茶初动蟹眼临帖更尽乌丝啜罢冷淘槐叶渐吟双调柘枝
　　拥褐一瓢浊酒支颐半卷南华消受谁堪伴侣纸残雪梅花　右幽居二絶　徴明
　　黄金宫阙郁嵯峨秋色盈盈月漾波吴下髙枝元有种天香莫怪属君多　已酉七月敷求将试应天赋此奉赠徴明
　　千山叠翠斜阳外万壑争流春雨余景色撩人归未得髙情原不在溪鱼
　　三月光隂修禊后千村桃李杖藜中何时去觅王度把卷临流一笑同
　　解带禅房春日斜曲防供佛有名花髙情更在樽垒外坐对清香荐一茶
　　小病淹愁百念慵时时清梦越城东春风闲石草如积落日倚楼山满空
　　落落高松下午隂静闻飞涧激清音幽人相对无余事啜罢茶瓯再鼓琴
　　木多长夏翠交加野客孤吟坐日斜纵有残春供醉眼碧波深暎紫薇花
　　满眼青山迹未尘百年台殿已沉沦只应寂寞莲池水曽照当时入社人
　　松叶满山行迳微幽居更在竹藂西緑隂深寂诗成处爱惜新筠不忍题
　　流泉争防作狂澜树色苍苍带逺山髙阁清幽人共坐不知日月几摧残
　　小□登临眼境竒水云沙树渺差差犹怜兴浅匆匆去不见湖中月上时
　　水展晴空秋色逺树沉平野日光寒生绡万幅天开尽澄碧楼中暮倚防
　　秋江雨过水潺潺踈树平臯带逺山正是幽人诗就处小舟闲我夕阳还
　　传呼曲巷使君来树底柴门懒自开老病迂踈非傲客直愁车马破苍苔
　　谁见金鳬水底坟空懐香玉闭佳人君王情爱随流尽只有寒溪尚姓陈
　　残冬相见还相别灯火幽幽灿玉缸正自多情眠不得忽聴风雨打西　夜与徳孚坐小楼记此　徴明
　　文征仲三题吉祥庵卷
　　徴明舍西有吉祥庵徃嵗尝与亡友刘协中访僧权鹤峰过之协中赋诗云城里幽栖古寺闲相依半日便思还汗衣未了奔驰债便是逢僧怕问山徴明和云殿堂深寂竹牀间坐恋椶隂忘却还水竹悠然有遐想会心何必在空山越数年过之则协中已亡因读旧题追思其韵尘踪俗状强追闲惭愧空门数往还不见故人遗约在黄梅雨暗郭西山时治十四年辛酉也抵今正徳庚辰又二十年矣庵既燬于火而权师化去亦复数年追感昔游不觉怆昔因再叠前韵当日空门对燕闲伤心今送夕阳还刼余谁和邢和璞老去空悲庾子山他日偶与协中之子穉孙谈及因冩此诗追图其事付穉书藏为里中故实云时十六年辛已二月八日也
　　衡山诗余墨迹
