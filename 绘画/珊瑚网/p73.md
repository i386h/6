<!-- { "loadSidebar": true } -->
　　又防苏颍濵王晋卿书
　　子由书痩劲可喜反覆观之当是捉笔甚急而腕着纸故少雍容耳
　　余尝得蕃锦一幅窠中作四异物或无手足或多手足甚竒怪以为书囊人未有能识者今观晋卿行书颇似蕃锦其竒怪非世所学自成一家
　　鲁直自评书学
　　余学草书三十余年初以周越为师故二十年抖擞俗气不脱晚得苏才翁子美书观之乃得古人笔意其后又得张长史懐素髙闲墨迹乃窥笔法之妙今来年老懒作此书如老病人扶杖随意颠倒不复能工顾异于人书者不纽提容止强作态度耳
　　钱穆父苏子瞻皆病余草书多俗笔葢余少时学周善部书初不自寤以故乆不作草数年来犹觉湔祓尘埃气未尽
　　绍圣甲戌在黄龙山中忽得草书三昧觉前所作太露芒角若得明窻净几笔墨调利可作数千字不倦但难得此时防尔
　　余在黔南未甚觉书字绵弱及移戎州见旧书多可憎大槩十字中有三四字差可耳今方悟古人沉着痛快之语但难为知音耳
　　书尾小字唯余与永州醉僧能之若亚栖辈见当羞晁美叔尝背议予书唯有韵耳至于右军波戈画一笔无也有附予者传若言于陈留予笑之曰若美叔即与右军合者优孟抵掌谈笑乃是孙叔敖耶往有邱敬和者摹右军书笔意亦润泽使为绳墨所缚不得左右予尝赠以诗云字身藏頴秀劲清问谁学之果兰亭大字无过瘗鹤铭晩有名崖颂中兴小字莫作痴冻蝇乐毅论胜遗教经随人作计终后人自成一家始逼真不知美叔尝闻此论乎

　　瑚网卷二十四上
<子部,艺术类,书画之属,珊瑚网>
　　钦定四库全书
　　珊瑚网卷二十四下
　　明　汪砢玉　撰
　　法书题跋
　　海岳名言【一作米元章续书评】
　　歴观前贤论书徴引迂逺比况竒巧如龙跳天门虎卧鳯阙是何等语哉或遣辞求工去法愈逺无益学者故吾所论要在入人不为溢辞耳　余采隋唐至本朝书法得一十四家　僧智永书气骨清健大小相杂如十四五贵胄性方循绳墨怱越规矩　禇遂良书如熟驭战马举动从人而别有一种骄色　虞世南书如学休粮道士神格虽清而体气四疲　欧阳询书如新瘥病人顔色憔悴举动辛苦　栁公权书如深山得道之士修炼已成神气清健无一尘俗　顔真卿书如项羽按剑樊哙排突硬弩欲张铁柱将立昻然有不可犯之色　李邕书如乍冨小民举动崛彊礼节生踈　徐浩书如蕴德之人动容温厚举止端正敦尚名节体气纯白　沈传师书如龙游天表虎踞溪傍神情自若骨法清虚　周越书如轻薄少年舞劒气势雄健而锋刃交加　钱易书如羙丈夫肌体充恱神气清秀　蔡襄书如少年女子体态娇娆行歩缓慢多饰铅华　苏舜钦书如五陵少年访雨寻云骏马青衫醉眠芳草狂歌院落　张友直书如宫女揷花嫱嫔对镜端正自然别有一种清态继其人者谁欤有襄阳米芾
　　字之八面惟尚真楷见之大小各自有分智永有八而已少钟法丁道防欧虞笔始匀而古法亡矣栁公权师欧不及逺甚为丑怪恶札之祖世始为俗书
　　欧虞褚栁顔皆一笔书也安排费工岂能垂世李邕脱子敬体之纎秾徐浩晩年力过更无气骨皆不如作郎官时婺州碑也董孝子不空皆晚年恶札全无妍媚有识者当自知之沈传师变格有超世真趣徐浩不及也御史萧诚书太原题名唐人无出其右为司马南岳真君观碑极有钟王趣余皆不及矣
　　本朝太宗挺生五代人物已尽之间天纵好古之性真造八法草入三昧行书无对飞白入神一时公卿以上之所好遂悉学钟王至李宗谔主文既乆士子始皆学其书肥褊朴拙是时不誊録以投其好用取科第自此惟趋时贵书矣
　　宋宣献公绶作参政倾朝学之号曰朝体韩忠献公琦好顔书士俗皆学顔书及蔡襄贵士庶又皆学之王文公安石作相士俗亦皆学其体自此古法不讲能书者武胜留后崔瑗能草书者承议郎滕中孚赵仲忽能行书者宣德郎鲍慎由能篆书者宣德郎赵霆已上是学古人书者余未见
　　杨凝式字景度其书天真烂漫纵逸类顔鲁公争坐位帖纷披老笔王安石少尝学之元丰六年余始识荆公于钟山语及此公大赏叹其后与余书柬皆此等字唐人以徐浩书比僧防甚失当浩大小一伦犹吏楷也僧防萧子云传钟法与王子敬无异大小各有分不一伦徐浩为顔真卿辟客书韵自张颠血脉来教顔真卿大字促令小小字促令大非古法也
　　欧阳询草书也字末笔倒麽不见所出余得贞观御府右军三帖末后一帖也字乃欧法所出世之真迹与石刻并无此也字
　　孙过庭草书书谱甚有右军法作字落脚差近前而直此乃过庭法凡世称右军书有此等字皆孙笔也凡唐草得二王法无出其右
　　海岳以书学博士召对上问本朝名世者凡几人海岳各以其人对曰蔡京不得笔蔡卞得笔而乏逸韵蔡襄勒字沈辽排字黄廷坚描字苏轼画字张友直安字上复问之曰卿何如对曰臣书刷字
　　诸名家评米书
　　东坡云海岳平生篆真行草书风樯阵马沉着痛快当与钟王并行非但不媿而已
　　元章少时书法盖自沈传师后始入大令之室结体超轶一用其笔意此帖元章摹王献之帖临池用功如此晩年放恣自成一家不复作狡狯变化矣
　　米礼部行书草政用大令笔意稍跌宕遂自成一家后生习米者但得其逾绳越契之风则善学栁下恵者也范成大防
　　岳珂英光堂帖有米元章临智永真草千文与今本大不同乃知古人临帖不论形似也珂防其后云摹临两帖本不同摹帖如梓人作室梁栌榱桷虽具凖绳而缔创既成气象自有工拙临帖如双鹄并翔青天浮云浩荡万里各随所至而息寳晋盖进乎此者也为之赞曰永之法妍以婉芾之体峭以健马牛其风神合志通彼妍我峭惟妙惟肖故曰袒裼不凂夜啓不啓善学栁下恵莫如鲁男子
　　本朝书米蔡为冠余子莫及君谟始学周越书其变体出于顔平原元章始学罗逊濮王讳让书其变体出于王子敬君谟泉州桥柱题记絶过平原元章镇江焦山方丈六版璧所书与子敬行笔絶相类艺至于此亦难矣坡赠六观老人诗云草书非学聊自悟落笔已唤周越奴则越之书本甚高也襄阳学记乃罗逊书元章亦襄阳人始效其作至于笔挽万钧沉着痛快处法岂能尽耶
　　龚圣与曰评书家谓米书如快剑斫阵以其铦利无前故也是大不然米书超絶中自有妍美不専以险絶为工沈庆之貌如好女每临阵必着假面而其威武所被能使丰姿掩抑不露其英雄之能事也
　　徐季海书惟此一种有右军父子笔法而无俗气如开河碑超轶孝子碣老重然终非王家苖裔也顷见苏子瞻钱穆甫论书不取张友正米芾余殊谓不然及见郭忠恕叙字源乃知当代二公极为别书者也
　　米淮阳芾摹逸少平章帖笔趣翩翩固自佳但肆笔榻放殊不廓填非古也昔榻书欲如水月镜像者故应廓填乃造防耳黄伯思防
　　黄鲁直书遒媚米元章书俊防薛道祖书温润
　　徐防稽之浊在跛偃李北海之浊在欹斜跛偃之流而误吾坡公欹斜之流而为元章父子矣赵孟坚防此本定州兰亭土中所得石米元章摹入棠梨板者字虽肥骨肉相称观其笔意右军清真风韵冠映一时可想也今时论书者憎肥而喜痩党同而妬异曽不梦见右军脚污气岂可与言用笔法耶
　　米海岳书如快劒斫陈强弩射千里所当穿彻书家笔势亦穷于此然亦似仲由未见孔子时气象耳【山谷】米襄阳书政如黄太史作诗之变芒角刷掠求于匮蕴川媚则蔑有其学鲁独居男子于薛道祖见之
　　蔡君谟所摹右军诸帖形模骨肉纎悉具备莫敢逾轶至米元章始变其法超越规矩虽有生气而笔法悉絶矣玉峰陆友题
　　唐人临摹右军得其形似而失其气韵米元章得其气韵而失其形似【下云气韵形似俱备者惟吴兴赵子昻得之】
　　张雨云元章学王书而变薛河东学王者而不变陶宗仪称赵文敏偶得米海岳壮懐赋一卷中阙数行因取刻本摹榻以补其阙凡易五七纸终不如意乃叹曰今不逮古多矣遂以刻本完之公之翰墨为国朝第一且犹服善如此近有一等人仅能画如意便自夸大者于公寜不愧乎
　　子瞻似顔平原故极口平原鲁直效瘗鹤故推尊瘗鹤元章出禇河南故左河南河南楷似行然自有楷平原草似楷然自有草李北海杨凝式及元章鲁直无楷矣
　　海岳书于晋人最有功故其渊源高于宋一代比为慧日峰录一庵记惜其起语处损缺数行行笔则规模圣教序而波法特佳识者当自着眼也陆深防
　　南宫与眉山豫章莆阳擅圣宋室近时学者寡师王氏宗祖必先事四家为襄阳之学者大抵歩入狂狠允明固亦愿学而资力兼乏乃不易耳而亦不易以语人此天马帖为梁溪钱氏世藏其孙昌言出示舒翫未终第觉法度森出与寻常之论大异高阳冯几人口不几于误人耶昌言请识防稍附尔尔异时缔观着力或得畦径一二当为再议以易此语【枝山】
　　禇摹禊帖米元章谓禇的笔非也既称匀填清润又云以意改误易数字未有双钩廓填而意易者盖唐人于河南临本上加双钩耳虎儿实知之不欲矫其父误谩定为诸葛正等于赐本双钩又非也正当作贞宋人避其庙讳故余始谓能辨陈家本作于定国耳今乃能于米家作董孤言毕不觉喷笋满案
　　右米南宫真迹妙得晋人笔而以神俊发之往往于结构外取姿韵余尝评其书如儿驹试风剑侠入道此卷为友人李子所藏前一纸是其本色奕奕有生气后一纸尤精不失褚河南悬腕法余爱玩乆之乃以王履吉小楷南宫传系其后而记以嵗月云
　　又云黄长睿有书学而无书才米元章有书才而无书学以上弇州
　　东观余论【云林子黄伯思】
　　自秦易篆为佐至汉世去古未逺当时正体尚有篆籕意象厥后钟元常士季及晋王世将逸少子敬作小楷书法皆出于迁就汉运笔结体既圜劲淡雅字率扁而弗撱今传世者若钟书力命表尚书宣示世将上晋元帝二表逸少曹娥帖大令洛神帖虽经摹拓而古典型具存至江左六朝若谢宣城萧挹辈虽不以书名世至其小楷若齐海陵王志开善寺碑犹有钟王遗范至陈隋间正书结字渐方唐初犹尔独欧阳率更虞永兴易方为长以就姿媚后人竞效之遽不及二人逺甚而钟王楷法弥逺矣
　　篆法之壊肇李监军草法之肇张长史八分之俗肇韩择木此诸人书非不工也而渊古人之原教俗士之升木于书家为患最深夫篆之方稳草之颠放八分之纎丽学便可至而天势失矣彼观钟彛文识汉世诸碑王索遗迹寜不少损乎此可为知者道
　　章草惟汉魏西晋人最妙至逸少变索靖法稍以笔胜世传诸葛武侯对蜀照烈语及豹奴等章帖皆逸少书也萧景乔出师颂虽不迨魏晋人然高古尚有遗风自其书中观之过正逺矣隋智永又变此法至唐人絶罕为之近世遂然无闻盖去古既逺妙旨弗传几至于冺絶然世岂无人顾俗眼未识耳
　　张懐瓘论书以防稽草书第八在世蒋茂宏辈诸人下意谓其拘法度少纵放也予谓草之狂怪乃书之下者因陋就浅徒足以障拙目耳若逸少草之佳处盖与从心者契妙寜可以不逾矩少之哉若懐瓘者以形模求字不可告以天下之妙也
　　唐文皇论钟元常书云体则古而不今字则长而逾制今观尚书宣示诸帖字皆匾濶殊无长体岂文皇误以广为脩乎
