<!-- { "loadSidebar": true } -->
　　重到招提十七年吟题墨色又成嫣蟠虬老桧枝垂舞刻像前碑石载镌留赋纵然常满壁机竟莫悟枯禅道法子藂居盛奚复芦花施钓船　子固戊申载题道场已题壁素更留照师以传永逺
　　秋泊禅扉夜清吟入兴频风生水鳞甲云放月精神禅有机秘诗无句法新旧题寻不见吹遍壁间尘此壬辰嵗子固漫题也照师不以为谬戊申重来请书与重题共存每不自知丑耳　孟坚再拜
　　右苏长公二帖其一与韩舎人议论切当合乎经传笔势翩翩若行云流水畧不介意千载之下想见其风采使人起敬起慕其一与勤禅师虽病中信笔而书亦不易得子固题道场二诗附于后诗律字体别有一种风韵亦自可观颙上人持以见示俾题于左方展读数四勉书以归之时　永乐七年己丑秋姑苏释得完识
　　崇祯甲戌秋抄王越石持此帖并东方朔像赞洛神赋二帖观于细种诸名菊间秀古秋啸翁识
　　东坡病眼帖【与徐得之札】
　　轼春时病眼不能开眉黄梦轩旧事露足下想已知之葛明塘添情告府昨求于仆此事不知钱君锡肯为一解不若果庶不难耳日来园中桃李顔色无尘同辈应移坐雪堂前可作一絶强支嵗月何如仆夜梦中有一杭人多惠龙团几斛尽皆一时饮之请解意何也昨周澹闲见访送二水底余遂书落花诗二首蹔酧轼上得之【三月十六日】
　　昔山谷老人云蜀人极不能书而东坡独以翰墨妙天下观其字画已无尘埃气盖其天资所此岂与今世翰墨争衡哉　如是翁周景逺书
　　苏长公居黄州自号东坡居士在城南筑一白雪堂四百三十步前有桃李林泉后有果菜堂大治长者往还惟徐得之陈季常张懐民参寥子干明寺中庵可为莫逆余者皆先辈也此札在黄州与徐得之者公为人风流畅日以诗酒骋雄所谓强支嵗月者是也又梦中杭人多惠龙团尽食复守杭龙团作记盖其騐云　甲辰二月既望梁山髙殿识
　　东坡先生在当时诸公间第一品人也余每于人家见尺牍片纸未尝不爱赏得其遗迹犹可想其风度况笔精墨妙耶　紫芝生俞和
　　又一怗
　　苏轼啓近人回奉状必达比日履兹春候岂弟之化想已信服吏民坐歗之乐岂有涯哉无縁陪接但深驰仰尚冀若时保练少慰区区不宣　轼再拜
　　质翁朝散使君老兄阁下【正月廿四日】
　　苏子瞻书离骚九辨巻
　　东坡先生中年爱用宣城诸葛丰鸡毛笔故字画稍加肥壮晚嵗自儋州回挟大海风涛之气作字如古槎怪石如怒龙喷浪竒搏人书家不可及也　郭畀拜观于灵济寺
　　山谷云坡书中年圆劲而有韵大似徐防稽至于老大精神可与顔鲁公杨少师方驾观此帖者当有味其言云泰定丁夘端阳日髙邮龚璛子敬甫书于甫里堂之西序
　　自悲哉秋之为气也萧瑟予起止凭鬰鬰其何极凡五篇字大于折二钱纸墨精神详二跋语子京坡翁九歌巻真迹
　　东坡先生书楚词乃黄州时书世人多购晚年书先生晚年字画老劲雄放元丰中作字华丽工妙后生不见前作往往便谓赝本先生昔与犹子书论作文教其师法应制文章且曰至于书字亦然也松年自蚤岁尊慕先生家藏先生之文甚富近年购先生之书尤多独此乃先生旧所书耳信可寳也　宣和四年二月初八日刘沔书
　　先生每论楚辞下风雅一等至鲜于子骏所作且叹称之况九歌九辩乎笔墨之咏歌之尚何疑　晋国张珗渊于书不识真赝独识此书为先生真迹三叹三叹倪尝借观于永康得助堂二月中澣日倪书
　　右九歌与前九辩盖先生一时书也跌宕超轶殆若神骏翩翩不可控御惜亡去大司命东君河伯国殇礼魂等五章字大于钱纸墨如新何縁遗逸不害为墨寳也　元汴
　　苏长公书陶靖节清晨闻叩门诗一首
　　元符庚辰九月廿五日东坡先生醉书
　　李北海学王而飘逸者也东坡学顔而飘逸者也戒庵老人漫笔
　　东坡先生大楷书巻
　　绍圣乙亥中元日书渊明饮酒诗一首
　　右坡翁大字书渊明饮酒诗一巻乃过海后北归时所作已骎骎絶笔矣曩昔醉翁亭记等书皆当退舍第黄牝牡能令凡目生华愿武卿珍藏什袭以俟九方臯勿轻出以贻俗子耶　绍熙改元良月上澣尹猷识
　　苏文忠公手书唐方干诗巻
　　东溪别业寄叚郎中　前山含逺翠罗落在窻中尽日人不到一尊谁与同凉随莲叶雨暑避栁条风岂分长岑寂明时有至公
　　寄李频　众木又摇落望君还不还轩居在何处雨雪满前山思苦文星动乡遥钓渚闲明年见名姓唯我独何颜懐州客　误饮覃懐酒谁知去滞程朝昏大行色坐卧沁河声白道穿秦甸岩鼙似戍城隣鸿莫相促防子自晨征
　　中路寄喻鳬　求名如未遂白首亦难归送我尊前酒典君身上衣寒芜随楚尽落叶渡淮稀莫笑干时晚前心岂便非
　　送赵明府还北　故国路不住【国一作林】剑鹤在扁舟尽室无余俸还家得白头钟催吴岫晓【一作　晚　月】送【一作照】渭河流曽是栖安邑恩期异日酬
　　过朱协律故山　地下无余恨人间得盛名残篇续大雅稚子托诸生度日山空莫縁溪鹤自鸣难收故交意寒笛一声声
　　途中寄刘沆　登车误相逺谈笑与何因路入潇湘树书随巴蜀人敛衣寒犯雪倾箧病看春莫负髫年志清朝作献臣
　　送班主簿入谒荆南韦常侍　束书成逺去还计莫经春倒箧惟求醉登船自笑贫波移彭蠡月树没汉陵人试吏曽趋府旌幢自可亲
　　夏日登灵隐寺后峰　絶顶无烦暑登临三伏中深萝难透日乔木更含风山叠云霞际川倾世界东那知兹夕兴不与古人同
　　聴新蝉寄张昼　细声频断续审听亦难分彷佛应移处从容却不闻兰栖朝咽露树隐暝吟云莫遣乡愁起吾懐只似君
　　送喻坦之下第还江东　文战偶未胜无令移壮心风尘辞帝里舟楫到家林过楚寒方尽浮淮月正沉持杯语来日不聴洞庭砧
　　送姚舒下第还蜀　蜀路何追逓怜君独去游风烟连北虏山水似【一作胜】东瓯九折盘荒坂重江逺漠洲临卭一壶酒能遣【一作浣】长卿愁
　　旅次钱塘　此地似郷国堪为朝夕吟云藏呉相庙树引越山禽潮落海人散钟迟秋寺深我来无旧识谁见寂寥心
　　别喻鳬　知心似古人嵗久分弥亲离别波涛濶留连槐栁新蟇陵实贳酒渔浦夜垂纶自此星居后音书岂厌频
　　送相里烛　相逢未作期相送定何之不得长年少那堪逺别离泛湖乗月蚤踏雪过山迟永望多时立翻如在梦思
　　君不来　闲夜未零落心绪已纷纷久客无人见新禽何处闻舟随一水逺路出万山分夜月生愁望孤光必照君
　　将谒商州吕郎中出楚中留献章中丞　江流盘复直浮棹出家林商洛路犹逺山阳春已深青云应可望白髪未相侵才小知难荐终劳许郭心
　　金州客舎　逺箔羣峰暮萧条未掩关江流嶓冡雨路入汉家山落叶欹眠后孤砧倚望间此情偏耐醉难遣酒罍闲
　　途中逢孙辖因得李频消息　灞上寒仍在柔条亦自新山河难渡腊雨雪未知春正忆同袍者堪逢共国人衔杯益无语与尔转相亲
　　送从兄郜　道路本无限又应何处逢流年莫虚掷华髪不相容野渡波摇月空城雨翳钟此心随去马迢逓过千峰
　　送许浑　壮岁分弥切少年心即同当闻千里去难遣一尊空翳烛蒹葭雨吹帆橘柚风明年见亲族尽集在懐中
　　镜中别业二首　寒山压镜心此处是家林梁燕窥春醉岩猿学夜吟云连平地起月向白波沉犹自闻钟角栖身可在深世人如不容吾自纵天慵落叶凭风扫香秔倩水舂花朝连郭雾雪夜隔湖钟身外能无事头宜白此峰
　　经周处士故居　愁吟与独行何事不伤情久立钓鱼处惟闻啼鸟声山蔬和草嫩海树入篱生吾在兹溪上懐君恨不平
　　赠喻鳬　所得非众语众人那得知才吟五字句又白几茎髭月阁欹钟夜霜轩正坐时沉思心更苦恐作满头丝
　　蚤发洞庭　长天接广泽二气共含秋举目无平地何心恋直钩孤钟鸣大岸片月落中流却忆鸱夷子当时此泛舟
　　贻钱塘县路明府　志业【一作学】不得力至今犹苦吟吟成五字句用破一生心世路屈声逺寒溪怨气深前贤多晚达莫怕鬓霜侵
　　湖上言事寄长城喻明府　吟霜与卧云此兴亦甘贫吹箭落翠羽垂丝牵锦鳞【一作爇苇蒸菰米垂丝牵锦鳞】满湖风撼月半日雨藏春却笑萦簪组劳心字逺人
　　涵碧亭【洋州于中丞宰东阳日置】髙低竹杂松积翠复留风路极阴溪里寒生暑气中闲云低覆草片水静涵空方见洋源牧心侔造化工
　　山中寄呉磻十韵　莫问终休否林中事已成盘飱怜火种嵗计付刀耕掬水皆花气聴松似雨声书窻翘足卧避险侧身行果傍闲轩落蒲连湿岸生禅僧知见理妻子笑无名更拟教诗苦何曽待酒清石溪鱼不大月树鹊频惊砌下通樵路窻间见县城云山任重叠难隔故交情
　　赠许牍山人　才子醉更逸一吟倾一觞支頥忽有得摇笔便成章王粲实可重祢衡争不狂何时应防面梦里是潇湘
　　赠功成将　定难在明畧何曽劳战争飞书慰强冦计日下重城深雪移军夜寒笳出塞情苦心殊易老新发早年生
　　白艾原客　原上桑柘瘦东来还见贫沧洲几年隐白髪一茎新败叶平空堑残阳满近隣闲言说知巳半是学禅人
　　朔管　寥寥落何处一夜过胡天送苦秋风外吹愁白髪边望乡皆下泪久戍尽休眠寂寞空沙晓开眸片月悬
　　忆故山　旧山长系念终日卧边亭道路知已逺梦魂空再经秋泉凉好引乳鹤静宜聴独上髙楼望蓬身且未宁
　　冬夜泊僧舎　江东寒近腊野寺水天昏无酒能消夜随僧早闭门照墙灯焰细着瓦两声繁漂泊仍千里清吟欲断魂
　　新秋独夜寄戴叔伦　遥夜独不卧寂寥庭户中河明五陵上月满九门东万里亲朋散故园沧海空归依正南望此夕起秋风
　　送沛县司马丞之任　举酒一相劝逢春聊尽欢羇游故交少逺别后期难路上野花雨中春草寒悠悠两都梦小沛与长安
　　送卢评事东归　万里杨栁色出关随故人轻烟覆流水落日照行尘积梦江湖濶忆家兄弟贫徘徊灞亭上不语共伤春
　　清明日送邓苪还乡　钟鼓喧离室车徒促夜装晓厨新变火轻栁暗翻霜转镜看华髪传杯语故乡每嫌儿女泪今日自沾裳
　　送崔拾遗出使江东　九门思谏诤万里采风謡关外逢秋月天涯过晚潮鴈飞云杳杳木落浦萧萧空怨他郷别回舟莫寂寥
　　重阳日送洛阳李丞之任　为文通絶境从宦及良辰洛下知名早腰边结绶新且倾浮菊酒聊拂染衣尘独恨沧洲侣愁来别故人
　　江州送李侍郎归东洛　独乗骢马去不并旅人还中外名卿贵田园髙步闲莫春经楚县新月上淮山道路空瞻望轩车不敢攀
　　送郭太祝归江东　乡人去欲尽北鴈又南飞京洛风尘久江淮音信稀旧山知独往一醉莫相违未得解羁旅无劳问是非
　　送李恬及第后还贝州　成名年少日就业圣人书擢桂谁相比籝金已不如东城送归客秋日待征车若列清潭畔儒风变里闾
　　收两京后还上都兼访一二亲故　离堂千里客归骑五陵人路转函关晚烟开上苑新天涯将野服阙下见乡亲问得存亡事裁诗寄海滨
　　送汶上王明府之任　何时别故郷归去佩铜章亲友移家尽闾阎百战背关余草木出塞足风霜遗老应相贺知君不下堂
