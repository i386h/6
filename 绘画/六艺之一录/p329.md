<!-- { "loadSidebar": true } -->
　　淳化阁帖非精于鉴赏者莫能辨其真伪非愽于讨论者不可得其源流尝记祖石刻之説今复究研大略于稽古之书质正是否于好事之人用赘于此云宋太宗留意翰墨淳化中出御府所藏命侍书王着临搨以枣木镂刻厘为一十卷于毎卷末篆题云淳化三年壬辰歳十一月六日奉圣防模勒上石至仁宗又诏僧希白刻石于秘阁前有目録卷后无篆题世传以为二王府帖者非也葢元祐中亲贤宅从禁中借板墨百本但用潘谷墨光辉有余而不甚黟黒又多墨横裂纹时有皴皵失字处亲贤宅魏王所居魏王二王也又有髙宗绍兴中国子监本其首尾与淳化略无少异当时御前拓者多用匮纸葢打金银箔者也自后碑工作蝉翼本且以厚纸覆板上隐然为银锭□痕以愚人但损剥非复拓本之遒劲矣初徽宗建中靖国间出内府续所收书令刻石即今续法帖也大观中又奉防摹搨歴代真迹刻石于太清楼字行稍髙而先后之次与淳化则少异其间数帖多寡不同各卷末题云大观三年正月一日奉圣防摹勒上石此蔡京书也而以建中靖国续帖十卷易去歳月名衘以为后帖又刻孙过庭书谱及贞观十七帖总为二十二卷谓之大观太清楼帖绛帖者尚书郎潘师旦以官帖摹刻于家为石本而其传冩字多譌舛世称为潘驸马帖凡二十卷其次序卷帖虽与淳化官帖不同而实则祖之特有所増益耳单炳文曰淳化官本法帖今不复多见其次绛帖最佳而旧本亦已艰得尝以数本较之字画多不侔炜家藏旧本比之今本第九卷内今本多误笔法且俗曹士冕曰帖总二十卷元无字号及断眼数目单炳文曹士冕各有模刻本世传潘氏析居法帖分而为二其后绛州公库乃得其一于是补刻余帖名东库本第九卷之舛误葢始于此且逐卷逐段各分字号以日月光天徳等二十字为次第后避金主亮讳但庾亮帖内亮字皆去右边转笔谓之亮字不全本又有新绛本北方别本武冈新旧本福清乌镇彭州资州本木本前十卷等类皆绛帖之别也潭帖者庆厯中刘丞相帅潭日以淳化官帖令慧照大师希白模刻于石寘之郡斋増入伤寒十七日王蒙顔真卿诸帖而字行颇髙与淳化阁本差不同逐卷有慧照大师希白重模字而歳月各异中间缪处甚多朱文公讥其极为可笑者是也潭帖之别则有刘丞相私第本长沙碑匠新刻本三山木本蜀本庐陵萧氏本等类甚多戏鱼即临江帖也元祐间刘次庄以家藏淳化阁帖十卷摹刻于戏鱼堂除去篆题而増释文庆元中四川总领权安节又重摹于利州黔江者黔人秦世章于长沙买石摹僧宝月古法帖十卷宝月慧照也谋舟载入黔中壁之黔江之绍圣院后题云长沙汤正臣重摹鼎帖板本校诸帖増益最多澧阳石刻散失仅存者右军数帖而已又有淳熈修内司本北方印成本乌镇张氏福清李氏本若此之类大扺皆法帖一再传之翻摹殊失笔意无足观者汪逵字季路衢州人官至端明殿学士建集古堂藏竒书秘迹金石遗文二千卷着淳化阁帖辨记共十卷极为详备未云其本乃木刻计一百八十四版二千二百八十七行其逐叚以一二三四刻于旁或刻人名或有银锭印痕则是木裂其墨乃李廷珪黒甚如漆其字精明而丰腴比诸刻为肥刘潜夫曰近人多不识阁帖某家所藏本皆非真真者字极丰穰有神采如潭绛则太瘦临江则太媚又用李廷珪墨印造余始得汪端明所记行数阁帖恨无真帖参校晩使江左用二千楮致一本尤伯晦见之曰宝物也夫真帖可辨者有数条墨色一也他本刋卷数在上版数在下惟此本卷数版数字皆相聨属二也他本行数字比帖字小而瘦此本行数字比帖中字皆大而浓三也余所得江左本每毎版皆全纸无接黏处一部十卷无一版不与端明所记合乃知昔人装背之际宁使毎版行数或多或寡而不肯剪截凑合者欲存旧帖之真面目四也【辍耕録】
　　自太宗刻此帖转相传刻遂徧天下有二王府帖大观太清楼帖绍兴监帖淳熈修内司帖临江戏鱼堂帖利州帖黔江帖卷帙悉同又有庆厯长沙刘丞相私第帖碑工帖尚书郎潘师旦绛州帖绛公库帖稍加损益卷帙亦异其他者又数十家不可悉记而长沙绛州最知名要皆本此帖【松雪斋集】
　　王柏淳化帖记云本朝太宗皇帝天下甫定即遣使购募前贤真迹集为法帖十卷镂板于中禁每大臣登进二府者赐以墨本欧阳集古録云时禁中灾碑板被焚遂不复赐或云板今在但不赐耳故人间以官法帖为难得然当时命王着辨精麤而着之识见不明真伪莫察玉石杂糅遂为全帖之累前人论此固多矣此虽不能无疵今彚萃古人笔千百年间一开卷而粲然在目使人击节赏叹不己岂不快哉后来未暇论其少缪政恨真法帖之难见绛帖铨次不同希白长沙帖字行踈密亦异陈王本病于无精神临江本病于瘦弱俱不足以比肩阁本不特字体变动而模拓亦无精墨是以山谷云当时用歙州贡墨模打则色浓【李庄简云用李廷珪墨】后用潘谷墨则色淡此墨色浓淡之分也李庄简云初时板完好不用银钉后来板渐拆裂然后用银钉此银钉有无之分也山谷又谓墨浓则瘦墨淡则肥此字画肥瘦之分也然非阁本则此皆不足辨予所见阁帖凡四本一为李庄简旧藏此为墨最浓而未见银钉一为先伯文定家藏墨淡而肥已有银钉一为闻人仲信家藏亦非先本一为潘氏维屛得故家物疑陈王本也淳祐癸丑之夏予偶得鬻碑尘败之帖两卷人所不售者细视之真李廷珪墨打者也精神体致絶出前四本手自装禠分为四册永为阁本之式以予草茅下士解后而得中原盛时难得之帖亦大过分矣而敢望其全乎惟其不全故予得而宝之锡山尤公有云鳯凰一毛麒麟一甲终是希世之宝况已得十分之二矣天下之尤物岂尽出于金题玉中耶【格古要论】
　　王文肃所藏淳化祖帖每卷有臣王着摹及汪俊陈知古等名纸墨极新好每卷法帖第一第二下有臣王着摹字汉章帝书遐迩下有二小字梁武帝下有一十三三小字唐太宗书下有裂纹第二卷钟繇书多戎辂帖诸帖少见王珣少伯逺帖诸帖有张芝书处字不分二断另作一行宣示表后多戎辂表十二行张华书有横裂文谢安书安字是楷字诸刻皆草字第三卷王涣之书反侧左之等下有陈知古三小字又有三十八三小字山涛书有横裂纹羊欣书后有汪俊刻三小字在欲何之左孔琳书有横裂纹叹具傍増悒悒脚中四字何頼右有转剧近明散未觉葢八字悒悒十二字傍添与今刻不同第四卷陈逵书后有横裂纹又有四十三三小字欧阳书有横裂纹第五卷智果书书评索靖俱全第六卷汝不可言下有裂纹小佳更帖问字口有裂纹第七卷让未知如下有横裂纹七行篆书尾后有第七卷十六板终七字八卷发庐帖后有莆田陈知古五小字月半帖下有横裂纹六行尊夫人帖不字右有裂纹取卿帖知耳耳字有补痕第九卷思慈帖后有知古二小字思慈无徃帖后有汪俊二十字第十卷臣王着模四字在献之书旁求耳后篆尾前有第十卷三字在追求左第字与追字并十五板终四字与辰歳十一四字并与七卷尾字稍大【六研斋二笔】
　　二王府帖【法帖谱系一则见前】
　　禁中板刻古法帖十卷当时皆用歙州贡墨墨本赐羣臣今都下用钱万二千便可购得元祐中亲贤宅从禁中借板墨百本分遗宫僚但用潘谷墨光辉有余而不甚黟黑又多木横裂纹士大夫不能尽别也【山谷集】
　　大观太清楼帖【石刻铺叙一则　法帖谱系一则俱见前】宋大观间奉防以御府所藏真迹重刻于太清楼与淳化帖有数帖多寡不同其中有兰亭叙皆蔡京标题卷尾题云大观三年正月一日奉圣防模勒上石【格古要论】
　　陈绎曽云大观帖蔡京模刻京沈酣富贵恣意粗率笔偏手纵非复古意頼刻手精工犹胜他帖葢淳化之弟也【同上】
　　宋徽宗大观年诏龙大渊等以内府所藏晋唐真迹重加摹刻金石之工较淳化阁帖更胜【容防集】
　　元祐秘阁续帖【石刻铺叙一则见前】
　　太清楼续阁帖
　　太清楼续阁帖温陵刘焘无言摹刻工夫精致亚于淳化肥而多骨求备于王着乃失之麤硬遂失风韵【翰林要诀】
　　黄山谷题太清续帖云刘焘笺题便不类今人书使之春秋髙江东又出一羊欣薄绍之矣由是观之此帖必无言早年所书也【格古要论】
　　淳熈修内司本【法帖谱系一则见前】
　　淳熈秘阁续帖【石刻铺叙一则见前】
　　宋淳熈间奉防以御府珍储刻石禁中卷尾题云淳熈二年乙巳岁二月十五日修内司恭奉圣防模刻上石陈绎曽云修内司武冈福州诸帖皆有可观【格古要论】
　　庆厯长沙帖【即潭帖　法帖谱系一则　石刻铺叙一则俱见前】潭帖尤为坡公所赏以为希白作字自有江左风味比淳化待诏所摹为胜世俗不察争求阁下本误矣以予所见潭帖凡有数本有絶佳者有稍残阙者有行数不同者有漏落数行者时谓刘相刋二本一留郡一藏家而后人翻刻于黔和等州者又不知防本也于十卷之末或题云庆厯五年或云八年或云六月或云季夏或云模勒上石或无上石二字或云重摹若以八年者为重模则五年下亦有重模字不应一年内已模而复模也内第三卷山涛帖末有风笔恻感之语容斋随笔已叹其不成文容斋知其一尔此卷谢发帖云执笔恻感今至执字止涛帖云风尚所劝今至风字止却移笔恻感三字在涛帖之后移尚所劝以下十九字在欣帖之后又第六卷右军字先后失次尤甚帖字屡经临模固已失真刘次庄释文虽有未尽亦十得五六加以陈去非黄长睿施武子更迭考辨十得八九若潭帖廼悉颠倒而错乱之几成异域神咒矣徃徃刋帖之时不敢比拟尚方欲自为帖但异其行数可也乱其文理不可也岂刘公本非愽雅或贵重不暇参校或希白虽工于模字而拙于寻行数墨欤镌刻虽工如不可读何坡既推潭胜阁近时陈师复善书亦于阁帖有异论余恐苏陈所见非真阁本尔真者或七八行为一板或十六七行为一板皆李廷珪墨模印其黒如漆字尤丰艶有精神葢熈陵八法既髙王着軰亦精其技标题可见非希白敢望旧临江非不善失之险薄刻削去阁本逺矣帖家故当以阁为祖绛次之旧临江次之潭又次之武冈又次之临江佳者可乱阁武冈佳者可乱绛汝鼎朴野无以议为也余晩得一本乃以旧潭翦碎按释文排比装背歴歴可读必一老士人旧物惜不令希白见之【后村题跋】
　　元陈绎曽云希白模刻潭帖风韵和雅血肉停匀但形势俱圆颇乏峭健之气葢淳化之子也在潭之郡斋【格古要论】
　　曹士冕曰淳化阁帖既颁行潭州即摹刻二本谓之潭帖予尝见其初本当与旧绛帖雁行至庆厯八年石已残缺永州僧希白重模东坡犹嘉其有晋人风度建炎中长沙守城者以为炮石无一存者绍兴间第三次重摹失真逺矣【王氏法书苑】
　　刘丞相私第本【详见前法帖谱系】
　　长沙碑匠家本【详见前法帖谱系】
　　长沙新刻本【详见前法帖谱系】
　　长沙别本【详见前法帖谱系】
　　三山木板帖【详见前法帖谱系】
　　庐陵萧氏本【详见前法帖谱系】
　　黔江本【详见法帖谱系】
　　宋秦子明于长沙摹刻僧宝月【希白】古法帖十卷载入黔江绍圣院乃潭人汤正臣父子刻石【格古要论】
　　蜀本【详见法帖谱系】
　　临江戏鱼堂帖【详见法帖谱系　石刻铺叙作清江帖】此帖在淳化翻刻中颇为有骨格者淡墨搨尤佳【翰林要诀】
