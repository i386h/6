<!-- { "loadSidebar": true } -->
　　夫人以延喜七年嵗在甲辰十一月三日庚午遭疾终右汉故金乡守长侯君之碑额侯君名成山阳人守金乡长以灵帝建宁二年卒碑云侯公济太上皇扵鸿沟諡曰安国君光武中兴霸为临淮太守从定天下拜执法右刺奸五威司命大司徒封于陵侯按髙帝纪侯公归太公封为平国君非諡安国也侯霸传云五威司命陈崇举霸徳行迁随再迁执法刺奸后为淮平大尹淮平即临淮也王莽传置执法刺奸选侯霸等分督六尉如汉刺史谓霸尝作五威司命及执法临淮在光武时皆非也丞相封侯自平津始光武以功臣未封故霸但侯关内既薨方追封则乡其子昱徙封于陵尔谓霸封于陵又非也所贵乎石刻以其可以考正史传之失今此碑与史不同者四盖所引鼻祖前朝之事非闻见所接故也西汉表平帝封侯辅为明统侯此以辅为酺未知孰是【释】碑以滋滋为孳孳邢为形催为摧【同上】
　　右汉金乡守长侯君碑云君讳成字伯盛山阳防东人也其先出自豳岐周文之后封扵郑郑共仲赐氏曰侯厥宣多以功佐国汉之兴也侯公纳策济太上皇于鸿沟之阨諡曰安国君曾孙酺封明统侯光武中兴元孙霸为临淮太守转拜执法右刺奸五威司命大司徒公封于陵侯枝叶繁茂或家河洧或邑山济君即上党太守之弟郡请署主簿督邮五官掾功曹守金乡长建宁二年四月卒年八十一其碑文首尾皆完故得详其世次其云上党太守不见其名按汉书执法左右刺奸五威司命皆王莽官名侯霸列传云霸莽时为随令迁执法刺奸而未尝为五威司命后事光武代伏湛为大司徒封闗内侯既薨光武下诏追封则乡侯而此碑言封于陵侯未知孰是据碑言刺奸司命为光武时官盖碑文之缪矣【集古録】右书不著书撰人名氏君名成字伯盛山阳防东人碑以建宁二年立【集古録目】
　　右金乡守长侯君碑载其上世云汉兴侯公纳策济太上皇扵鸿沟之阨諡曰安国君曾孙酺封明统侯光武中兴元孙霸为临淮太守拥兵从光武平定天下转拜执法刺奸五威司命大司徒公封于陵侯欧阳公集古録云执法左右刺奸五威司命皆王莽时官侯霸传云霸莽时为随令迁执法刺奸而未尝为五威司命后代伏湛为大司徒封闗内侯既薨光武下诏追封则乡侯而此碑言封于陵侯未知孰是据碑言刺奸司命为光武时官盖碑之谬余按霸列传霸薨追封则乡侯至子昱改封于陵侯而以霸为于陵侯疑亦碑之误又按髙祖纪侯公说项羽归太公吕侯乃封侯公为平国君今此碑言安国既不同而平国君乃生时称号如娄敬为奉春君之类碑以为
　　諡恐亦非是又酺封明统侯汉书功臣表亦不载不知碑何所据也【金石録】
　　侯伯咸墓碑建宁中立单州【金石略】
　　金乡长侯成碑八分书建宁二年拓本其文有云滋滋履真者孳孳之异济隂太守修尧庙碑亦以滋滋为孳孳　汉碑未有志其夫人者此碑末云夫人以延熹七年嵗在甲辰十一月三日庚午遭疾终又郎中马江碑云夫人寃句曹氏终温淑慎咸曰女师年五十五建宁三年十二月卒此后人作碑并志夫人之始【金石文字记】
　　孝防栁敏碑
　　故孝廉栁君讳敏字愚卿其先盖五行星仲廿八舍栁宿之精也放像为用县设为道【阙】商家而禅【阙】　　而主或闻生栁恵国大夫而流俗称焉君父以孝廉除中【阙】部府丞君追祖继体歴职五官功曹守宕渠令本初元年蜀郡太守【阙】君复察举君【阙】命失【阙】君清节俭约厉风子孙固穷守陋不【阙】　　堂无文丽墓无碑识建宁元年县长同嵗犍为属国赵台公愤然念素帛之义其二年十月甲子为君立碑传于万基因勒铭叹之厥辞曰
　　惟斯栁君天鲠【阙】袭祖【阙】风行无遗阙授政股肱谏争匡弼奋威外梱属城震栗宰守伯烦垂名所立表贡王庭望极爵位可辜穷苍官宠不遂予惟三六庶昔延李建斯碑传于万世子孙繁昌永不□灭呜呼哀哉呜呼哀哉
　　辞曰山陵元室【阙】斯邦兮先人脩质尚约清兮汶饬不雕隩□咸兮季子信□□树松兮侨俗追殁激【阙】扬兮亡而像存乐嘉灵兮宗子于集喈其鸣兮四祀烝尝不废防兮
　　右孝廉栁君碑今在蜀中栁君名敏歴五官功曹宕渠令碑以孝廉称之重其行也其父亦因孝廉除郎中碑字虽有漫灭考其文意盖栁君以本初元年再为郡守所举不幸而死后二十三年县令赵台念其墓无碑识故为立石时灵帝建宁二年也碑云敏之先乃二十八舍栁宿之精颇类张姓连天之说不典孰甚焉【释】
　　碑以星仲为星中万基为万朞□即漫字防即荒字【同上】
　　右栁孝防碑云君讳敏其先盖五行星【下阙一字】二十八舍栁宿之精也其说亦可为怪矣自战国以来圣人不作诸子百家异端怪说纷然而起其弊至东汉而极焉自非豪杰之士卓然不为流俗所移未有不从而惑者也若此碑直以栁君得姓出于栁宿果何所据哉【金石録】
　　孝防栁敏碑今在黔州释云敏尝为郎中五官功曹宕渠令死后二十三年县令赵台念其墓无碑识故为立石时灵帝建宁二年也余考之不然其以孝防除郎中者敏之父也厯五官功曹宕渠令者敏也其言建宁元年赵台念素帛之义其二年十月为君立碑者建宁三年也按范汉纪建宁二年十月庚子晦日有食之逆数而上十月无甲子赵徳夫金石録识于目録之下云建宁二年六月然此碑其稍漫不可识者财十有四字其可识者三百十字而十月甲子又特全好无昏舛可信而不疑况是年六月一日辛未亦无甲子唯建宁三年十月乃正得甲子朔碑所谓其二年者元年之后二年也【集古后録】
　　栁敏碑隂六玉
　　栁敏碑隂其上刻一禽若凤其下则麟也中有牛首衔环两旁凡六玉其右则圭璧其左则琮璋璜【释】
　　淳于长夏承碑
　　君讳承字仲兖东莱府君之孙大尉掾之中子右中郎将弟也累叶牧守印绂典据十有余人皆徳任其位名丰其爵是故宠禄传于厯世策勲着于王室君钟其美受性渊懿含和履仁治诗尚书兼览羣艺靡不寻畅州郡更请屈己匡君为主簿督邮五官掾功曹上计掾守令冀州从事所□执宪弹绳纠枉忠絜清肃进退以礼允道笃爱先人后己克让有终察孝不行大传胡公歆其徳美旌招俯就羔羊在公四府归髙除淳于长到官正席流恩襃善纠奸示恶旬月化行风俗改易轓轩六□飞跃临津不日则月皓天不吊韯此良人年五十有六建宁三年六月癸巳淹疾卒官呜呼痛哉臣辟踊悲动左右百姓号咷若丧考妣咳孤愤泣忉怛伤摧勒铭金石惟以告哀其辞曰
　　于穆皇祖天挺应期佐时理物绍纵先轨积徳勤约燕于孙子君之羣□并时繁祉明明君徳令问不已髙山景行慕前贤列□同如兰意韵未止中遭寃叐不终其纪夙世霣祚早丧懿寳抱器幽濳永归蒿里痛矣如之行路感动党魂有灵垂后不朽
　　右汉北海淳于长夏君碑篆额元祐中洺州治河堤始得之夏君名承仕郡为主簿督邮至冀州从事四府举辟除淳于长灵帝建宁三年卒此碑字体颇竒怪唐人盖所祖述汉字有八分有其学中絶不可分别梁庾元威作书论载有十余种曰芝英花草幡信钟鼎龙虎凤鱼麒麟仙人科斗云虫龟鸾此碑盖其间之一体郭仲竒碑云有山甫之纵又云徽纵显鲁峻碑云比纵豹产赵圉令碑云羡其纵髙外黄碑云莫与比纵此碑云绍纵先轨皆以纵为踪萧何传发纵指示兽处顔师古注云书本皆不为踪字读者乃为踪迹之踪非也据此数碑则汉人固多借用顔氏之注殆未然也【释】
　　碑以薫为勲淹为奄咳为孩□为戚党为傥□即防字□即退字恋即辔字【同上】
　　右淳于长夏承碑云君讳承字仲兖东莱府君之孙太尉掾之中子右中郎将弟也累叶牧守印绂典据十有余人皆徳任其位名丰其爵是故宠禄传于厯世防勲着于王室君钟其美受性渊懿含和履仁治诗尚书兼览羣蓻靡不寻畅州郡更请屈己匡君为主簿督邮五官掾功曹上计掾守令冀州从事又云察孝不行太傅胡公歆其徳美旌招俯就羔羊在公四府归髙除淳于长又云年五十有六建宁三年六月癸巳淹疾卒官碑今在洛州元祐间因治河隄得于土壤中建宁灵帝时年号也距今千嵗矣而刻画完好如新余家所蔵汉碑二百余卷独此碑最完【金石録】
　　蔡邕书夏承碑如夏金铸鼎形模怪谲虽蛇神牛鬼厖杂百出而衣冠礼乐己胚胎乎其中所谓气陵百代笔阵堂堂者乎予由是始知为中郎之迹碑在今广平府学【王恽秋涧集】
　　予承乏广平见府治后堂有碑仆地阅之乃汉北海淳于长夏承碑建宁三年蔡邕伯喈所书八分体按古者天子诸侯士葬必斵木树丰碑凿孔贯绳繂以悬棺而下圹秦汉以下始易石臣子因书君父之功扵其上今碑额有孔政古制也及考文字自苍颉鸟迹之后变化不一由大小篆至八分书若秦丞相李斯汉议郎蔡邕皆足以师古传后下此不闻矣然则邕之书胡可易得哉于光和苦邑之刻予固未及见之今观此书风神骨立想亦逼真矣计自东汉灵帝建宁三年至今凡一千三百五十有五嵗而此刻尚存岂非神物守防之至耶因与诸同寅谋复树扵堂之东隅创一小轩以覆之扁曰爱古志书法也若承之功徳与墓之所在及碑之所从来固不暇考论但碑之下截凡一百一十字年久藓蚀系后人摸刻览者当自择之成化己亥春三月望日南舒秦民恱跋扵碑隂【广平志】
　　右汉淳于长夏承碑金石録云元祐中洺州因治河得之于土壤中刻画完好如新释云此碑字体竒怪唐人盖所祖述又引梁庾元威论书载有十余种此乃其间之一体宋郑侨书衡云汉石经诸刻乃体八分夏承碑乃篆体八分然三家皆不言为何人书也元王文定公恽跋此碑云蔡邕书夏承碑如夏金铸鼎形模怪谲蛇神牛鬼厖杂百出而衣冠礼乐己胚胎乎其中所谓气凌百代笔阵堂堂者乎予由是始知为中郎之迹碑在今广平府学后刻尚书蔡邕伯喈及永乐七年等字乃庸妄人所加然心窃疑之杨文贞公集中亦有此跋谓近嵗广平府民因治河得此盖广平古洺地也所谓近嵗恐即永乐七年予向官京师时广平通判山西宋孟清为予言府学复有一碑字与此类予益疑焉江隂徐子扩好竒士也尝得旧刻双钩其字近以恵予与此絶异此云勤绍旧刻作勤约且其字之阙者四十有五而此刻独完好则其伪不俟乎言而予昔日之疑始释然矣【金薤琳琅】
　　杨公跋又谓中书舍人陈登以碑为蔡伯喈书盖不考王氏文集之故后公撰登墓志言永乐间以篆书名者登之外有吴中滕用亨及四明王尹实予观三家之篆用亨第一登不能逮若尹实则惟用燥笔又
　　在登之下登门人有程南云者以篆书得至显官其用笔虽熟然殊乏古法观此亦可以知其师矣【同上】按赵明诚金石録云此碑元祐间治河隄得扵土壤中刻画完好如新又云家所蔵汉碑二百卷独此碑最完然则欧阳公以前当不及见矣碑尾今有蔡邕伯喈书字乃后人妄益然内称夏君扵建宁三年六月卒官而是时伯喈繇桥司徒府出长河平入为郎中又其法时时有篆籀笔与钟梁诸公小异而骨气洞达精彩飞动疑非中郎不能也但蔡集不载而他书亦无可考姑阙以俟知者【弇州山人藁】
