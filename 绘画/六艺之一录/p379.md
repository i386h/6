<!-- { "loadSidebar": true } -->
　　淳化秘阁帖板虽禁中火焚不存而眞迹皆藏御府至徽宗朝奉防以御府所藏眞迹重刻于太清楼而入他本竒迹甚多其中有兰亭帖者是也名曰太清楼帖高宗圣草天成奎文焕发肆笔成书垂法万世寿皇重规叠矩宸画尤妙两朝访遗书多得晋唐旧迹至淳熈间奉防以御府珍储摹勒入石名淳熈秘阁续帖置秘书省寳庆火灾其石不存
　　汝帖乃王寀辅道摘诸帖中字牵合为之每巻后有汝州印为黄伯思所掊击不直一文今防稽又以汝帖重开谓之兰亭帖其实汝之靡耳
　　宋宣献公刻赐书堂帖于山阳金乡首载古钟鼎识文絶妙但二王帖诠释未精今石不存
　　胡龙学世将刻豫章法帖种种精妙今已重摹但后有小隶书范忠宣公戒子弟书是本初许提举间刻二王帖于临江摹勒极精然少诠释庐江李氏刻甲秀堂帖前有王顔书多世所未见但继以本朝名公书颇多大抵今人书自当作一等耳曹尚书彦约刻星鳯帖于南康军虽以众刻重摹而精美不茍并无今人书韩郡王侂胄刻羣玉堂帖所载前代遗迹多有未见者后亦多今朝人书韩败后入秘书省
　　兰亭帖世以定武本为冠自薛向作帅别刻石易去于原石镌损天流帯右四字以惑人然原本亦有法可辨镌损四字一也管弦之盛字上不损处若八字小形二也是日也观宇宙一行之间界行最肥而直界伸脚十字下出横阑外三也管弦之盛盛字之刀锯利如钩四也痛字改笔处不糢糊五也兴感之由由字类申字列叙之列其如铁钉此其大略也然定武又有肥瘦二本而镌损者乃瘦本为眞定武无疑何以知之今复州本以眞定武本重摹亦镌损四字其字极瘦王顺伯尤延之争辨如聚讼然瘦本风韵竟胜岂能逃识者之鉴其瘦本今不存宣和间就薛向家宣取入禁中龛于睿思殿东壁建炎南渡宗泽遣人防送此石至维冦犯维扬不知所在或云金人以毡裘裹之车载而去世传二王帖皆以眞迹摹勒独乐毅论就石书丹其石在高学士绅家已残缺至海字止后转属赵立之今重摹者后犹有赵立之印予嘉熈庚子自岭右囘至宜春见原本于一士人家用北纸北墨无一字残缺而清劲遒媚正类兰亭字形今世所见重摹本几小一倍此盖齐梁间拓本真希世之寳也
　　元常力命帖惟此本与潭州本佳他无足取
　　顔碑在南方者甚多麻姑坛记吴兴石柱记旧本干禄字妙喜寺西林题名皆絶品也欧阳小字千文在邢州温彦愽墓志在东京九成宫碑仲夏兰若二字帖化度寺碑丹州刺史碑并在北方防稽高续古家有重摹寺碑咄咄逼眞
　　余遡潇湘歴衡潭永金道五郡并无古刻惟道州有汉绥蛮校尉熊君之碑若浯溪中兴颂乃唐中世所立耳亦已石乏工人每因旧迹加洗刻以为衣食业故愈失眞
　　徐骑省铉深得古小篆法有篆千文刻石南昌精妙无愧古人今已重摹失眞
　　雁塔题名帖有北本有彭州本然北本为上彭本颇失眞
　　余尝见南岳一僧云衡山多秦汉以来碑在林莽蔽翳间寺僧惧为官司所扰匿不敢言亦不敢迁至屋下故愈为霜露剥蚀良可叹也
　　山隂僧伪作王大令保母墓志侂胄以千缗市其石予疑其赝作殊无一防大令气象及见东坡所作子由保母墓志语则僧果伪也
　　俞紫芝临十七帖后録
　　十七帖凡廿七条逸少书中龙也张彦远以为王草书中烜赫著名帖信然自昔相传之周益州者盖其中间蜀事为多玩味帖语类多晩年所作政在防稽时也第十六条云胡母氏从妹平安故在永兴居去此七十也按吴志永兴县其地为今之萧山云右防语载防稽志右王逸少十七帖乃先唐正刻本今世间有二于尾有十七帖草书晋右军眞迹贞观中裴业进上太宗诏下使能搨书僧智辨橅之亲赐智辨一本将令出外使人间流传之从此本出之后年深智辨既没其本遂入法海僧昙昉极寳之不轻出余知之遂窃就昉求之出万计方获太宗以草书巻头有十七日以此呼之十七帖其下实有廿五帖一百二十行一千一百二十四字钟绍京记　唐中书令封越公
　　黄长睿东观余论书十七帖后一则见前
　　翰林侍书王着有写本騐其数盖二十七帖与钟绍京异矣今本除眞书菓子名尽一百二十九行李建中续记
　　至正廿又一年仲夏初吉紫芝生临于黄冈之行轩
　　王弇州论阁帖
　　米元章有书才而少书学黄长睿有书学而少书才以故评隲古人墨刻眞赝亦有相抵牾者然长睿引证各有据依不若元章之孟浪也如谓钟太傅尚书宣示为右军临白骑遂帖为大令临盖不惟太傅宣示巳殉王脩塟而开元中滑台人家用右军扇临宣示大令临白骑二帖应募入内府其事甚明至谓长风帖为逸少少年未变体书盖以右军别帖有长风范母子语可证也此外辨右军自适得书至慰驰竦耳酸感至此加下防宰相安和噉豆鼠伏想嫂等阔别稍久不得临川初月二日至前从洛白耳鲤鱼蔡夫人家大小悉佳濶转阮公故尔月半边欲遗书大令度时来极热敬唯服油复面悲积嫂等帖皆非眞或以辞气太凡或以书法非妙或即其人其事驳之俱当他如辨江叔及艺韫多才帖为唐高宗衞夫人帖为李怀琳禇遂良甥无薛八侍中山河帖为枯树赋中语李斯书为阳冰裴公碣内字右军备官而行为唐人集右军书贾曽送张説文皆妙有事理眞书家董狐也
　　米元章以阁帖张伯英知汝殊愁及大令吾当托桓江州为张伯高书黄伯思亦断以为然而云数往虎丘祖希时面祖希张之字大令时人以为伯高书二王帖辞耳按此帖既有祖希时面语与疾不退至分张同结法安知非大令纵笔耶而必于伯高也及考张怀瓘书断称张融正兼诸体于草尤工齐梁之际殆无以过或有鉴不至者深见其有古风多误寳之以为张伯英书也而搨本大行于世又按融本传尝对孝武帝曰不恨臣无二王法恨二王无臣法然则此书又安知非张融笔耶黄米悬断为伯高书不若吾之悬断乎愈光也伯英殊愁体太今而乏古大令疾不退至分张笔过流而少节或以此疑非二公书可也元章论书见右军稍大而逸者便以为子敬见伯英近今者兴子敬近纵者便以为伯高藏眞愚又推黄米之防谓伯高仅有章法而无变法子敬仅有破体而无狂草则不敢信也按张怀瓘明言章草之书字字区别张芝变为今草防茅连茹上下牵连或借上字之下而为下字之上竒形离合数意兼包惟王子敬明其心指故称一笔书者起自伯英也又云伯英剏为今草天纵尤异率意超旷无惜是非至于蛟龙骇兽奔腾拏攫之势心手随变窈防而不知所如又云子敬如蹴海移山翻涛破岳悬崕堕石惊电遗光此岂非草圣之极耶考前后书亦未必似伯高盖伯高时有肥笔渇笔不若是之匀和也若托桓江州一书又多逸少语子敬亦不合书之觉思光为近至于右军虽结搆宻而变化灵异又不可以一节为拘也阁帖眞书自钟太傅宣示外独有王世将僧防四疏启耳行草自二王外独有皇象索靖及亮白一纸耳何也以其体最古雅不落尘也
　　千古楷行之妙无过钟王钟王之迹妙者宣示乐毅兰亭而已乐毅论搨本佳者犹可什倍他刻也
　　董宰论帖
　　唐模右军眞迹以十七帖为致佳余临数十本皆为好事者取去亦复有赝本如此本方称意乃以王方庆进帖笔法参合用之所谓万嵗通天帖是也
　　余曽有右军行穰帖眞迹十五字正是十七帖一种书及武林杨侍御自安福传来唐模絶交书与行穰帖同中缺鸾字乃悟为右军书萧齐所模避子鸾讳而后人误以为李怀琳耳
　　李君实评帖
　　沈存中云唐太宗力购羲之眞迹唯乐毅论乃右军亲笔于石而镌之以为家法者昭陵之殉亦以其石便于甃耳后温韬盗发其石已碎用铁锢之皇祐中高绅学士之子安世为钱唐主簿存中就其家见之末后独一海字竹嬾十年前购得一本正海字独畱本也但其阙处有斜书修字数个盖欧阳文忠公再拓本也昔年于姑苏韩氏见一绢素临本相诩以为右军手书可谓不识源委者矣
　　宋黄伯思东观余论辨驳古今法书最为精刻乃其辨黄庭经一节实欠详审伯思曰黄庭经帖为逸少书仆考之非也按陶隐居眞诰翼眞检云晋哀帝兴宁二年南岳魏夫人所授惟有黄庭经一篇得存盖此经也逸少以穆帝升平五年卒后二年为兴宁二年此经始降逸少安得预书之又按梁虞和论书表云山隂壜酿村养鵞道士谓羲之曰久欲写河上公老子缣素巳具无人能书府君能自屈书两章便合羣以奉羲之为停半日写毕携鵞去晋书本传亦着是説然隐居与梁武啓又云逸少有名之迹不过数首黄庭劝进乐毅等不审犹有存否盖此啓在着眞诰前未之考耳而李太白乃有黄庭换白鵞之句相习之谬也伯思自以为至当矣不知右军写道徳经换鵞又写黄庭经换鵞自是两番事而太白诗亦尔见一云右军本清眞潇洒在风尘山隂遇羽客要此好鵞宾扫素写道徳笔精妙入神书罢笼鵞去何曽别主人一云镜湖清水漾晴波狂客归舟逸兴多山隂道士如相遇应写黄庭换白鵞实互用之也考道藏黄庭有数种有内景黄庭有外景黄庭又有黄庭遁甲縁身经黄庭玉轴经魏夫人所出乃内景一种系杨眞人羲写其外景经老君所作先出行世右军所书尔不相溷也张怀瓘书断张彦逺法书要録并载右军书黄庭六十行褚遂良右军书目黄庭经书与山隂道士其时眞迹自在又武平一徐氏法书记亲在禁中见武后曝书太宗所遗者六十余函有黄庭复何所疑哉他人无误正伯思自误耳
　　千字文前行书勅散骑员外郎周兴嗣次韵考命之制始于唐当是书梁字之误也又梁武令殷铁石搨二王书今大令帖中有称铁石者即是殷所书而王着軰错着之耳此亦殊非细故黄长睿赦而不攻何也乐毅论小中有楷黄庭经楷中有小东方朔画赞五分中有方丈洛神赋方丈在五分中曹娥碑五分字四分画力命表三分画五分字此书家教典也不讲求何由修证
　　屠隆考槃余事
　　古帖歴年逺而裱数多其浓者坚若生漆以手揩之毫无染兼之摩弄积久纸面光彩如砑古意自然故面旧而背色长新其侧勒转折处并无沁墨水迹侵染字法且有一种异馨发自纸墨之外质薄者掲之坚而不裂以受糊多耳厚者反破裂莫举以年逺糊重纸脆故也今之赝帖效南搨者近似之然以手微抹满指皆黒效北搨者敲法入石太深字有边痕用墨不匀浓处若乌云生雨浅者如白虹跨天殊乏雅致大率皆以川扇纸竹纸用挂灰炉烟沥和水染成古色表里湮透两面如一试以一角掲看薄者即裂厚者性健不断矣此俱以形似求之若以字法刻手敲手掲法过目翻阅虽同一宋搨而妍丑即别矣矧赝搨乎
　　吴中近有高手赝为旧帖以竪帘厚麄竹纸皆特妙也作夹纱搨法以草烟末香烟薰之火气逼脆本质用香和糊若古帖臭味全无一毫新状入手多不能破其智巧精采反能夺目鉴赏当具神通观法
　　古之北纸其纹横质松而厚不甚受墨北墨多用松烟色青而浅不和油蜡故北搨色淡而纹皱如薄云之过青天谓之夹纱作蝉翅搨也南纸其纹竪墨用油烟以蜡及造乌金纸水敲刷碑文故色纯黒而有浮光谓之乌金搨
　　书家藏法帖贞珉后【寒山金石林】
