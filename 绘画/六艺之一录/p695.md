<!-- { "loadSidebar": true } -->
　　石延年字曼卿先世幽州人家于宋城为文劲健于诗最工而善书累举进士不中真宗録二举进士以为三班奉职不得已就命歴光禄大理寺丞迁太子中允【宋史】
　　石延年字曼卿本幽州人官至太子中允秘阁校理少应进士举真庙朝该三举进士推恩补奉职延年以母老不择禄而就乆之朝廷为改太常寺太祝出知济州金乡县为邑有治声凡两除监郡一为大理寺丞遂入馆然跌荡不羁饮尚气节视天下无复难事不为小亷曲谨以投茍合上书论事有谠语朝廷用其计令奉使河东籍乡兵既还易服色当时延年虽在秘阁而不屑夜游浮沈闾巷间见者如遇于烟云中一日与酒徒诣肆中纵饮衔杯无算终席不交一语引去以此人异之指其地为遇仙其在宝元康定间文词笔墨照映流辈得之者不异南金大贝以为珍藏其正书入妙品尤喜题壁不择纸笔而得如意初沿汴而东系舟泗水山下佛祠释子以题殿榜为请乃为饮卷氊濡墨作方丈字一挥而成人以为絶笔异时范仲淹作文诔之云延年之笔顔筋栁骨散落人间宝为神物欧阳修亦作诗美之曰延年醉题红粉壁壁粉已剥昏烟煤河倾昆仑势曲折雪压太华高崔嵬其为名流所推许如此今御府所藏正书一　西师诗【宣和书谱】
　　石曼卿工书笔画遒劲体兼顔栁余家得南唐澄心堂纸曼卿为余书筹笔驿诗诗曼卿所自爱号为三絶【六一诗话】
　　曼卿大字愈大愈竒【东坡集】
　　石延年书笔
　　范文正公祭曼卿文其略曰曼卿之才大而无媒不登公卿善人是哀曼卿之诗气豪而竒大爱杜甫酷能似之曼卿之笔顔筋栁骨散落人间实为神物曼卿之心浩然无机天地一醉万物同归不见曼卿忆矣如生希世之人死于神明方此时世未有言曼卿为神仙事后十余年乃有芙蓉城之説不知文正公偶然之言乎抑亦有以知之也元符三年十月十六日书【东坡集】
　　石延年诗帖
　　右石公曼卿诗自书曼卿与苏公子美齐名两人皆欧阳文忠公所畏澄心堂纸诗所谓曼卿子美皆竒才者也又曼卿墓表其略曰曼卿先世幽州人少以气自豪读书不治章句独慕古人竒节伟行非常之功顾不合于时乃一混于酒文章劲健称其意气云文忠公一代儒宗曼卿于补之辈行濶四五诗工字妙不当从补之议当如文忠公语也曼卿以天圣四年来令金山故诗为此邑人作者多刘君一也如题张氏园亭诗云乐意相关禽对语生香不断树交花尤为佳句其地在邑东郭近秦城古寺盖太宗时御史张公穆之别业园诸子之所营也逮补之寓此盖七十年而荒墟废址狐鼠之所跳嗥独两大桧苍然犹在其枝半死半生蟠拏竒怪想见山隂品彚之盛微咏诗句为之太息归御史曽孙大方曰尝试复之崎立两亭当为子名之以其语一曰乐意一曰生香以记曼卿尝醉此亦知先世于曼卿厚于今不可得也大方曰唯嵗再春大方率清晓出郭门或问之曰东园壅培事恐后防大方犹子刍与同里郭力又以曼卿此诗刻石欲补之书数字石上乃摭文忠公诗文并附题园亭诗事其末为夫后来益远前辈竒伟有如石公至不知其名字志行终始何如人故详出之大方字廷贤刍字尧询力字进道皆里良士而尧询自云藏曼卿书诗犹十数大观二年二月己巳颍川补之无咎题【鸡肋集】
　　石曼卿书筹笔驿诗【题跋俱见前】
　　石曼卿楷书古松诗
　　曼卿上世家幽州燕俗劲武少以气自豪书体兼顔栁前辈谓愈大愈竒余三见真迹礼部尤尚书家西师诗有旗光秋烧起甲色夜江横之句欧阳氏筹笔驿诗有意中流水远愁外旧山青之句今又见此诗影摇千尺声撼半天尤为人脍炙皆警防也欧阳公称文章劲健称其意气余以为字画犹有劔拔弩张之势吾乡郡从事官舍中先有筹笔驿诗石已乆矣今赵君致远又欲刻此是为二妙也四明楼钥【攻媿集】天之酒星化曼卿之神薄游莺花世界醉日月于酒船真能以大梦处世者归主芙蓉城宜其仙也雪堂翁诗以实之今想与赤壁化鹤同翺翔其乐无涯曼卿诗句字画名贤品赞蔑以加矣岂容言下着语此咏古松墨迹余获拜观不觉神爽飞越自庆为平生之幸治乙丑冬十一月十日吴郡黄云题于华氏之尚古楼【瑚网】
　　跋石曼卿帖
　　宝元康定间上方励精政事招徕天下贤俊故得人之盛超轶前古其遗风余烈使后之人一歴耳一到眼莫不頽然追诵耸然兴起恨不得亟与之俱而遂相上下也曼卿虽用不尽其才然文词笔墨照映流辈人有得之者不异南金大贝什袭珍藏以为子孙不朽之传况其先世游从之旧迹同而情相好者哉宜其尺牍交驰委曲展转尤足以见其倾尽而一时传玩不独其风流尚可以互相表发且以知当时文物之胜信非前世所能先后也【姑溪集】
　　跋石曼卿书
　　世以曼卿跅不羁故其乘一时豪气所感岂提鈆懐椠者所能模放耶观其论天下事无不公当后数十年其言益信可用精思者不能过也潞子城有曼卿所书盖宝元七月是时朝廷始以曼卿所上民兵为可行故得与吴遵路同籍河东兵至此迨今六十五年本道再置使按民兵其説正当时所议而西河师中适为上党尉初得其书模石此岂亦有数耶【东观余论】
　　种放
　　种放字明逸河南洛阳人隠终南豹林谷之东明峰种秫自酿号云溪醉侯多为歌诗自称退士咸平四年召对崇政殿授左司谏直昭文馆大中祥符四年拜工部侍郎【宋史】
　　种放书迹有晋人风气【书史防要】
　　跋种大谏墨迹
　　种明逸天下高士郭有道之流辈也使其翰墨无以过人得其遗迹犹可想其风度况笔精墨妙耶【黄山谷集】
　　林逋
　　林逋字君复杭州钱塘人结庐西湖之孤山真宗赐粟帛既卒仁宗赐谥和靖先生逋善行书喜为词多竒句【宋史】
　　逋善行草书喜为诗其语孤峭澄澹而未尝自録其藁或谓曰先生何不録所着诗以传于后逋曰吾终志山林尚不欲取名于时况后世乎【桑世昌和靖先生传】处士林逋工笔画善为诗【归田録】
　　林和靖笔意殊类李西台而清劲处尤妙【山谷集】林逋作径寸行书字方劲而气清【都穆寓意编】
　　林和靖与通判帖
　　通判不知何如人承平无事时佐钱塘佳郡又得此老为州民乐哉【攻媿集】
　　跋林和靖帖
　　祥符天禧间士之风节文学名天下者陕郊魏仲先钱塘林君复二人又皆工于诗方是时天子修封禅告太平有二人在天下麟鳯芝草不足言矣君复书法又自高胜絶人予每见之方病不药而愈方饥不食而饱忽得观上竺广慧法师所藏二帖不觉起敬立法师能捐一石刻之山中使吾辈皆得墨本以刮目散懐亦一竒事也嘉泰甲子嵗十二月丁夘山隂陆游务观书【渭南集】
　　林和靖秋深三君二帖
　　此和靖真迹聂卫公帅蜀时所得也观其笔势遒劲无一防尘俗气与暗香疎影之句标致不殊此老胸中深有得梅之清故其发之文墨者类如此当袭藏之以为珍玩元统甲戌夏五谢升孙书于南牕【铁网瑚】
　　林和靖手书杂诗
　　右和靖林处士君复手书七言近体五首其语冲夷可咏而结体尤劲峭然有韵态不作嵓嵓骨立也苏长公一歌其推许此君至矣然至诗如东野不言寒书似留台差少肉二语便是汝南月旦何尝少屈狐笔也留台者李建中也当分司御史台考之集称西台以偶东野当更称耳长公书法匀稳姸妙风神在波拂间而丽句层出尤刺人眼始钱唐人即孤山故庐以祀和靖游者病其湫隘因长公诗后有我笑吴人不好事好作祠堂傍脩竹遂徙置白香山祠与长公配故迨于今香火不絶乃其遗迹与长公同卷价踊贵十倍太史公有云伯夷叔齐得夫子而名益彰若君复者抑何其多幸也欤【弇州续藁】
　　张维
　　张维字公言蜀人为沙门后反初尤善王书絶得懐素之骨世鲜能及之王嗣宗曽荐于今上召试御书院维自负其能少肯降下入院内环视诸人所书不觉微哂众怒共排之止得隶秘阁为楷书不就景德末扈驾谒陵还经郑州从幸开元寺观新塔僧前揖言闻公深信内典愿为之碑因诺之后为撰碑维为真书一时之絶也维贫薄甚其后寄死人家【皇朝事实类苑】
　　杜衍
　　杜衍字世昌越州山隂人擢进士甲科仁宗时官集贤殿大学士太子太傅封祁国公善为诗正书行草皆有法谥正献【宋史】
　　杜衍相仁祖官至太师封祁国公其先出于尧后歴三代尝为诸侯徙封于杜经秦歴汉九世当阳侯预显于晋十有四世岐国公佑显于唐又九世至于衍具有家法吉凶祭祀一用其家书自唐灭士丧旧礼由春秋以至有唐千有余嵗公卿之家得不絶其世谱流传至今者惟杜氏衍世以恭俭孝谨称于乡里为人亷洁自刻动静纎悉谨而有法然尤好翰墨考其大节伟如也及居相位以静镇物凡内批除目有侥幸衍多抑絶不行至暮年以草书为得意喜与壻苏舜钦论书年位虽重而尺牍必亲作韩琦尝以诗谢其书云因书乞得字数幅伯英筋骨羲之肤其为当时所重如此今御府所藏草书一　天隐子絶句诗【宣和书谱】
　　跋杜祁公书
　　右杜祁公墨迹公当景祐中为御史中丞时余以镇南军掌书记为馆阁校勘始登公门遂见知奬后十五年余以尚书礼部郎中龙图阁直学士留守南都公已罢相致仕于家者数年矣余嵗时率僚属候问起居见公福夀康宁言笑不倦嵗余予遭内艰去居于颍服除来京师蒙恩召入翰林为学士与公书问徃还无虚月又二嵗公以疾薨于家予既泣而论次公之功德而铭之又集在南都时唱和诗为一卷以传二家之子孙又发箧得公手书简尺歌诗类为十卷而藏之予与时寡合辱公之知乆而愈笃宜于公有不能忘矧公笔法为世楷模人人皆宝而藏之然世人莫若予得之多也嘉祐八年六月晦日【欧阳文忠公集】
　　跋杜祁公书
　　正献公晩乃学草书遂为一代之絶公书政使不工犹当传世宝之况其清闲妙丽得昔人风气如此耶【东坡集】
　　高适五十始为诗而与李杜抗行正献公暮年乃学草书笔势翩翩遂逼魏晋孰谓秉烛不逮昼游哉于戏公之用也忠猷亮节着于朝廷其退也直心劲节寓于翰墨故观此书者可以得公之为人【东观余论】
　　跋杜祁公与欧阳文忠公帖
　　杜公以草书名家而其楷法清劲亦自可爱谛观心画如见其人庆元丁巳十月丁丑新安朱熹观【朱子文集】
　　跋杜祁公诗帖
　　右杜祁公酬九华吴殿院鼠须笔古律诗各一篇吴名宗复字仲庶至和甲午秋自殿中侍御史因论大臣出倅防州未至改守池阳乙未冬复入台公诗作于此嵗时年七十有八又二年而薨实録本传云晩年喜为草书而欧阳公亦云言无俗韵精而劲笔有神锋老更竒皆纪实也蒋公颖叔心慕手追跋语数十字盖得其髣髴云先是淳熈初元公四世孙立道已刻石祁阳今其弟新防昌宰至道复示真迹敬推嵗月题其后绍兴二年嵗次辛亥八月六日【平园集】
　　杜祁公草书帖
　　杜公草字既纵而有法已自成就宜传于后世龙津黄裳观【停云馆帖】
　　杜公笔法其妙入神永叔以草圣称之真不诬矣政和乙未夹钟月既望梅川陈旸笔【同上】
