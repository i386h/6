<!-- { "loadSidebar": true } -->
　　脩禊之防人各赋诗成两篇者自右军安石而下才十一人成一篇者郄昙王丰之而下十五人诗不成罚觥者凡十六人今观所传诗类皆四言五言而又两韵者尔四韵者无几四言二韵止十六字尔当时得预者徃徃皆知名士岂献之辈终日不能辞于十六字哉窃意古人持重自惜不欲率尔恐贻久逺讥议不如不赋之为愈防溪黄彻诗话
　　后序
　　古人以水喻性有旨哉非所以停之则清淆之则浊耶故振辔于朝市则充屈之心生闲歩于林野则寥落之意兴仰瞻羲唐邈然逺矣近咏台阁顾深増怀聊于暧昧之中期乎莹拂之道暮春之始禊于南涧之濵髙岭千寻长湖万顷乃借芳草鉴清流覧卉物观鱼鸟具类同荣资生咸畅于是和以醇醪齐以达观快然兀矣复觉鹏鷃二物哉耀灵促辔急景西迈乐与时去悲亦系之徃复推移新故相换今日之迹明旦陈矣感诗人之致兴谅咏歌之有由文多不载大略如此所赋诗亦裁而缀之如前四言五言焉
　　乾道二年十月二十七日福寺沙门怀仁集写晋王右军书
　　按羣贤赋诗刻本有二防稽者内避本朝讳多代以它字又多阙损殊失其旨且先后次序与中山王子髙写本稍异若后序与艺文类聚所载详畧亦多不同姑以集字本为正
　　兰亭考二
　　赏【天章异闻附】
　　太宗皇帝
　　御书前人诗不到兰亭千日余尝思墨客五云居曾经数处防屏幛尽是王家小草书
　　仁宗皇帝
　　至道二年内侍髙班裴愈奏于兰亭傍置寺赐额天章书堂基上建楼藏三圣御书仁宗皇帝赐御篆寺额按华镇记云山隂天章寺即逸少脩禊之地有鵞墨池引溪流相注每朝廷有命池墨必见其将见则池有浮沫大如斗涣散满池云舒霞卷如新研墨下流水复清澈皇祐中三日连发未几太宗真宗仁宗三朝御书皆至方勺泊宅编曰兰亭有逸少研池朝廷每颁降池水墨可染缁太常卿沈绅记其事
　　髙宗皇帝
　　揽定武古本兰亭因思其人与谢安共登冶城安悠然遐想有髙世之志羲之谓曰夏禹勤王手足胼胝文王旰食日不暇给今四郊多垒宜思自効而虚谈废务浮文妨要恐非当今所宜且羲之挺拔俗迈徃之资而登临放怀之际不忘忧国之心令人逺想慨然又叹斯文见于世者摹刻重复失尽古人笔意之妙因出其本令精意钩摹别付碑板以广后学庶彷佛不坠于地也绍兴元年秋八月十四日书
　　宗室子昼绍兴初在从列宣取所藏定武本遂摹刻禁中髙宗亲御翰墨即此跋也
　　余自魏晋以来至于六朝笔法无不临摹或萧散或枯瘦或遒劲而不囬或秀异而特立众体备于笔下意间犹存于取舍至若禊帖则测之益深拟之益严姿态横生莫造其原详观防画以至成诵不少去怀也
　　唐何延年谓右军水和中与太原孙承公四十有二人脩祓禊挥毫制序用蚕茧纸鼠须笔遒媚劲健絶代更无凡三百二十四字有重者皆具别体就中之字有二十许变转悉异遂无同者如有神助及醒后他日更书数十百本终不及此余谓神助及醒后更书数十百本无如者恐此言过矣右军书岂减禊帖但此帖字数比它书最多若千丈文锦卷舒展玩无不满人意常在心目不可忘非若其它尺牍数行数十字如寸锦片玉玩之易尽也故宜为万世法书之寳
　　智永禅师逸少七代孙克嗣家法居永兴寺阁三十年临逸少真草千文择八百本散在浙东后并禊帖传弟子辩才唐太宗三召恩赐甚厚求禊帖终不与善保家传抑可重也予得其千文藏之
　　复古殿兰亭賛【绍兴庚申】
　　右军笔法　变化无穷　禊帖遗墨　行书之宗奇踪既冺　石刻亦工　临仿者谁　鉴明于铜
　　论学者先写正书次行次草兰亭乐毅论赐汝先各写五百本然后写草书
　　右汪逵家藏廼髙宗御书前三字亦是宸翰后用御书之寳
　　王羲之乐毅论正书第一天下珍之梁世模出字法奇古全是帝后属余杭公主主以帝所重常加寳惜诸王皆求不得及天下一统处处寻访累载方获此书留意运功特尽神妙
　　御书藁本一幅涂改颇多藏汪逵家
　　早来郑幵奏兰亭后不见【阙六字】黄庭坚谭稹语言乃是庭坚作字画非今幵奏并是稹书方是【稹方是三字半存】御札一轴三纸藏右司黄荦家
　　思陵在御临赐不一留守吕頥浩越帅孙近芗林向子禋松钱端礼米友仁刘光世皆刻于石芗林松所赐俱是宸翰
　　绍兴七年三月臣頥浩入觐于建康宫既陛辞皇帝遣中使赐以御书晋王羲之兰亭脩禊序臣下拜捧观如凌玉霄遡紫清云章奎画烂然绚目而不知卷素之在手陛下天纵多能博通众艺翰墨之妙前兼古人顾如此书虽逺法羲之而天资髙迈神意自得直出其上非若世人临仿摹拟拘于笔画形似之间者也臣伏思太宗皇帝宸翰之工实逼二王于时臣下名善书者莫能望其髣髴方继承艺祖卒其伐功屡征不庭时未遑暇神武既定文德诞敷如字学一事犹能独擅天下而传美乎后况于纪纲法度之垂者乎今陛下乗中兴之运躬抚六师志戡多难期复大业需时偃革则还以人文化成天下寳书传美又将贻万世以绍我太宗之懿盖有待焉臣老矣念终无以仰禆圣志犹尚庶几及见大勲之集也刋诸琬琰切以为志少保镇南军节度使充两浙西路安抚制置大使马歩军都总管兼知临安府事兼管内劝农使兼行宫留守臣吕頥浩谨书
　　吕頥浩谢赐御书兰亭表
　　绛阙清都甫违帝所云章奎画忽到人间被宠钖之非常觉衰残之有耀【中谢】窃以隶文变古书法争新魏氏以还东晋擅摇毫之妙钟繇而降右军驰独歩之名矧兰亭修禊之游非金谷望尘之俗骋怀寄傲存逸想于胸中感事临文发奇姿于笔下斯极当年之美遂为歴代之师珍藏既出于云门传刻仅留于朔塞疲精莫近絶轨难攀恭惟皇帝陛下好学性成多能天纵稍属干戈之暇不遗翰墨之娯心慕手追何劳取法龙盘鳯翥直与抗衡实惟今古之无双岂止帝王之第一臣少勤笔砚晚际风云忧常在于邦家老已捐于文字误膺上赐还媿夙心怀寳言归幸免登床之诮据鞍自矢但惊照乗之光期传秘于私门但输忠于永世
　　宪圣慈烈皇后
　　皇后常临兰亭帖佚在人间咸宁郡王韩世忠得之表献上騐玺文知为中宫临本赐保康军节度使吴益刋于石【中兴小录时绍兴十五年秋七月丙寅】
　　太后居中宫时尝临兰亭山隂陆升之代刘珙春帖子云内仗朝初退朝曦满翠屏砚池浑不冻端为写兰亭刻吴琚家
　　孝宗皇帝
　　羲之书超诣众妙古今不可比伦用意精微落笔详缓一防一画无不皆有法度挥毫纵心不逾于规矩既无过当亦无不及増之失于有余损之失于不足作字有八面变态之妙如蛟虬之骞腾鸾鳯之翔舞灿然溢纸飞动目亦犹仲尼之道出乎其类拔乎其萃自生民以来未之有也覧此脩禊诗序无一笔羲之法亦非唐贤所临写全不成字今复还卿至可领也【还从臣所进本】
　　绍兴己未六月
　　思陵尝临禊序赐刘光世其子尧仁进之孝宗亲洒宸翰于后云臣恭维光尧寿圣皇帝以天縦之圣富缉熈之学寓之翰墨俯临王羲之脩禊序妙入神品刘光世当靖康之末奉迎济上率先诸帅敦诗阅礼夙恩遇固宜被此章其子尧仁褾轴来上捧观再三复书此以赐之乾道改元季冬臣谨书

　　六艺之一録卷一百五十一
　　钦定四库全书
　　六艺之一录卷一百五十二　　钱唐倪涛撰
　　法帖论述二十二
　　桑世昌兰亭考
　　纪原
　　兰亭者晋右军将军防稽内史琅琊王羲之逸少所书之诗序也【云云】
　　右唐何延之兰亭记【见前法书要录】
　　王右军兰亭序梁乱出外陈天嘉中为僧所得至大建中献于宣帝隋平陈日或以献晋王王不之寳后智果从帝借搨及登极竟不从索果师死后弟子僧言得之太宗为秦王日见搨本惊喜乃贵价市大王书兰亭终不至也乃遣问辨才师欧阳询就赵州求得之以武德四年入秦府贞观十年乃搨十本以赐近臣太宗崩中书令禇遂良奏兰亭乃先帝所重不可留遂殉葬昭陵
　　右刘餗传记
　　太宗正观中搜访王右军真迹出御府金帛为购赏由是人间古本纷然毕进其草迹又令禇河南真书小字帖纸影之其古本亦有是梁隋官本者梁则满骞徐僧权沈炽文朱异隋则江揔姚察等署记其后兰亭一本相传云将入昭陵宫长安神龙之际太平安乐公主奏借出外搨写乐毅论因此遂失所在
　　右韦述集贤记
　　禇遂良撰晋右军王羲之书目内行书五十八卷共二百六十帖以兰亭叙为第一后跋云正书行书自贞观八年河南公禇遂良于禁中西堂临写之际录出唐初有史曰实录此之标目盖其类也
　　右唐张彦逺法书要录
　　何延之兰亭记云王逸少永和九年兰亭脩祓禊之礼挥毫制序兴乐而书用蚕蠒纸鼠须笔遒媚劲健絶代更无凡二十八行三百二十四字字有重者皆访别体就中之字最多又尚书故事云唐太宗酷好法书有大王真迹三千六百纸率以一丈二尺为一轴内行书有五十八卷禇遂良以兰亭为第一太宗寳惜者独此书为最置于坐侧朝夕观覧尝一日附耳语高宗曰吾千秋万岁后与吾兰亭将去也及奉讳之日用玉匣贮之藏于昭陵
　　右周越法书苑
　　武德四年秦王俾欧阳询诈求得之遂入秦府麻道嵩搨二本一与辨才一王自收尝留肘腋间后从禇遂良请殉葬昭陵
　　右南郡新书
　　世昌尝于范觉民丞相家见五字不损本甚奇后有雪溪跋首载此条颇详南郡新书云兰亭帖武德四年欧阳询从越僧求之始入秦王府麻道嵩奉教搨两本一送辨才一秦王自收嵩私搨一本于时天下草创秦王虽亲总戎兰亭不去肘腋及即位后学愈不倦至贞观二十三年禇遂良请入昭陵天下所见但橅本耳余与推评门所述同
　　唐太宗购晋人书自二王以下仅千轴独兰亭文以玉匣葬昭陵世无复见余皆在秘府至武后时为张易之兄弟所窃换遂流落人间多在王涯张延赏家涯败时为军人所刼夺取金玉轴而弃其书余尝于李都尉【玮】处见晋人数帖皆有小印涯字意其为王氏物也故孙莘老求墨妙亭诗有云兰亭蠒纸入昭陵世间遗迹犹龙腾【全篇见后】
　　右东坡集
　　右军禊饮叙草号称最得意书【云云】
　　右山谷集【见前】
　　正观末太宗一日附语髙宗吾欲就尔求一物可乎髙宗局足俯伏从之对曰身体发肤受之父母国家天下陛下所赐此外更欲问臣求何物太宗曰吾千秋万岁后欲将兰亭何如髙宗再拜哽噎而已至昭陵作治以玉匣内之堂其后昭陵累经开发兰亭复出人间元丰末有人自两浙与织女支机石同赍入京师至太康县值裕陵奉讳不获上之质钱于民间而去今不复闻存没王钦若云支机石余尝见其圜可方二寸不圜微宛正碧天汉左界北斗经其上太宗在唐不世主也一书之微生以计取死以爱求生犹可玩死将何为哉与夫富民多藏厚葬者无以异也
　　右张舜民画墁集
