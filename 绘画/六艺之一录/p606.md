<!-- { "loadSidebar": true } -->
　　昔贤谓见佞人书迹入眼便有睢盱侧媚之态惟恐其污人不可近未必翰墨全类其人也予观顔平原书凛凛正色如在廊庙直言鲠论天威不能屈至于行草虽纵横超逸絶尘犹不失正体葢人心之所尊贱油然而生自然见异耳
　　唐李嗣真论右军书乐毅论太史箴体皆正直有忠臣烈士之像告誓文曹娥碑其容憔悴有孝女顺孙之像逍遥篇孤雁赋迹逺趣高有拔俗抱素之像画像賛洛神赋姿仪雅丽有矜庄严肃之像皆见义于成字予谓以意求之耳当其下笔时未必作意为之也亦想见其梗概云尔
　　李阳冰论书曰吾于天地山川得方圆流峙之常于日月星辰得经纬昭回之度于云霞草木得沾布滋蔓之容于衣冠文物得揖让周旋之体于耳目口鼻得喜怒惨舒之态于虫鱼鸟兽得屈伸飞动之理阳冰之于书可谓能逺取物情所养富矣万物之变动造化之生成所以资吾之用者亦广矣岂惟翰墨为然哉为文亦犹是矣
　　书固艺事然不得心法不能造微入妙也唐文皇帝妙于翰墨常病戈法难精乃作戬字空其右而命虞永兴填之以示魏郑公曰朕学世南似尽其法郑公曰天笔所临万象不能逃其形非臣下可拟然惟戬字戈法乃逼真太宗惊叹学之精鉴之明廼至于此作字尚尔况于修身学道为国为天下立大事而可以茍简卤莽姑息而为之有不败者乎郑公之鉴裁可谓入神矣柳子厚自言仆蚤好观古书家所蓄晋魏时尺牍甚具又二十年来徧观长安贵人好事者所蓄殆无遗焉以是善知书虽未尝见名氏望而识其时也予初谓不然不敢信也及遍观古法书或真迹或石刻真迹寡矣年嵗久逺人间殆不复见其仅存者皆归御府但追想其笔势飞动精神发越耳石刻无生意然典型具在遗法頼以不泯亦可以论其世也予因以稽考笔法渊源自其曾高至于昆仍云来信乎其体逓变随时有渐虽古今特异然流不相杂也又以知学问不专闻见不博孰见其有所得也哉
　　近世言翰墨之美者多言合作予曾问邵公济合作何义曰犹俗语当家也【当去声】予曰曾见法书异録载王羲之与简文书云下官此书甚合作聊愿存之得非是乎北齐文宣时魏收作厍狄干碑令樊孝谦为铭陆卬不知以为收合作也意与今所用不同
　　宋胡仔渔隠丛话
　　苕溪渔隠曰本朝能书者有李西台宋宣献东坡谓李俗而宋寒殆是浪得名又谓建中书虽可爱终可鄙虽可鄙终不可弃余于西台书不多见独见其永州澹山岩诗清劲简逺不减晋唐间人书则东坡之论有不然者矣惟六一居士云五代之际有杨少师建隆以后称李西台二人笔法不同而书名为一时之絶山谷云李西台出羣拔萃肥不剰肉如世间美女丰肌而神气清秀者则二公之论得之矣山谷因李君贶借示其祖西台草圣并书赋诗云当时高蹈翰墨塲江南李氏洛下杨二人没后数来者西台唯有尚书郎篆科草圣凡几家奄有汉魏跨两唐纸摹石镂见髣髴曾未得似君家藏侧理数幅氷不及字体欹倾墨犹湿明窗棐几开卷看坐客失床皆起立新春一声雷未闻何得龙蛇巳惊蛰仲将伯英无后尘迩来此公下笔亲使之早出见李卫不过右军能逼人山谷此诗许可如此真不虚美矣余素未曾见宣献书不知其果如何但山谷云近世士大夫书富有古人法度惟宋宣献耳能用徐季海书意莫年乃摆落右军父子规模自成一家当无遗恨矣又其书瘦清而不弱亦古人所难则坡谷之论异同如此余每欲折衷之以未见其书故不敢尔东坡云欧阳文忠公论蔡君谟书独歩当世此为至言君谟行书第一小楷第二草书第三就其所长而求其所短大字为少踈也天资既高又辅以笃学其独歩当世宜哉近世论君谟书颇有异论故特为明之山谷云蔡君谟之行书简札甚秀丽可爱至于作草自云得苏才翁屋漏法令人不解又云顷年观庙堂碑摹本窃怪虞永兴名浮于实及见旧刻方知永兴得智永笔法为多又知蔡君谟简札能入永兴之室也比来士大夫惟荆公书有古人气质而不端正然笔间甚逸士大夫学荆公书但为横风疾雨之势至于不着绳尺而有魏晋间风气不复彷佛尝观王蒙书想见其人秀整所谓毫髪无遗恨者荆公尝自言学蒙书东坡赋孙莘老墨妙亭诗云徐家父子亦秀絶字外出力中藏棱山谷云书家论徐防稽笔法怒猊抉石渴奔泉以余观之诚不虚语如季海稍令韵胜则与稚恭并驱争先可也季海长处正是用笔劲正而心圆若论工不论韵则王着优于季海季海不下子敬若论韵胜则右军大令之门谁不服膺往时观怒猊抉石渴奔泉之论茫然不知是何等语老年乃于季海书中见之如观人眉目也三折肱知为良医诚然哉季海暮年乃更摆落王氏规模自成一家所谓卢蒲嫳其髪甚短而心甚长惜乎当世君子莫能以短兵伐此老贼也前朝侍书翰林王着笔法圆劲今所藏乐毅论周兴嗣千字文皆著书墨迹此其长处不减季海所乏者韵耳沈传师道林岳麓寺诗字势毫逸真复倔竒所恨工巧太深耳少令巧拙相半使子敬复生不过如此东坡葢学徐浩书山谷葢学沈传师书皆青过于蓝者然二公深讳之故东坡云见欧阳叔弼云余书大似李北海余亦自觉其如此世或谓似徐浩非也山谷云余比来极爱顔鲁公书时时輙有其气骨而人以为殊未得甚彷佛冩我心耳岂谓可众目哉二公当时自言如此自今观之人固不信也山谷跋东坡书云如华岳三峰卓然参昂虽造化之鑪锤不自知其妙也中年书圆劲而有韵大似徐防稽晚年沉着痛快乃似李北海此公天资解书比之诗人是李太白之流士大夫学子瞻书但卧笔取妍至于老大精神可与顔杨方驾则未之有也山谷自云余书姿媚而乏老气自不足学学者輙萎弱不能立笔虽然笔墨各系其人工拙要湏其韵胜耳病在此处笔墨虽工终不近也六一居士言石曼卿工于书笔墨遒劲体兼顔柳东坡言苏子美兄弟书俱秀俊山谷言苏才翁兄弟皆喜作大字笔力豪壮此三人亦近世能书者恨未尽见之独见子美所书岳阳楼碑虽清瘦劲健然乏风韵余不甚喜之东坡云近日米芾行书王巩小草亦颇有高韵虽不逮古人亦必传于世也山谷云余尝评米元章书如快剑斫阵强弩射千里所当穿彻书家笔势亦穷于此然似仲由未见孔子时风气耳秘阁续帖刘无言笺题便不类今人书使之春秋高江东又出一羊欣薄绍之矣余居苕溪阅无言书多矣晚年虽用笔圆熟然乏秀气殊不逮山谷之题评也余今第取欧阳苏黄之论具着于篇若古今诸家书评世多有之不复载之云
　　苕溪渔隠曰涪翁晚年再迁宜州道出祁阳草书靖节诗四首清晨闻叩门倒裳还自开者其一也栖栖失羣鸟日暮犹独飞者其二也昔欲居南村非为卜其宅者其三也春秋多佳日登高赋新诗者其四也并镵石于嘉防亭余昔经由摹得墨本爱其笔法之妙自成一家涪翁尝言元祐中与子瞻穆父饭寳梵僧舍因作草数纸子瞻赏之不巳穆父无一言问其所以但云恐公未见藏真真迹庭坚心窃不平绍圣贬黔中得藏真自序于石休家谛观数日恍然自得落笔便觉超异回视前日所作可笑也然后知穆父之言不诬且恨其不及见矣今祁阳草圣正是涪翁黔州以后作诚佳絶也东坡尝跋之云昙秀来海上见东坡出黔安居士草书一轴问此书如何东坡云张融有言不恨臣无二王法恨二王无臣法吾于黔安亦云然他日黔安见之当捧腹轩渠也藏真又有千字文真迹旧蓄于江南李氏纸尾有后主错金书题云懐素僧草圣戴叔伦诗云诡形怪状翻合宜诚哉是言其后此真迹又转蓄于董令升家绍兴间归天上矣桂林有此石刻余尝得摹本因取古人书评防于后见东坡于此书且褒且贬深窃怪之其言曰僧藏真书七纸开封王君巩所藏君侍亲平凉始得其一二而两纸在张邓公家其后冯公当世又获其三虽所从得者异不可考然笔势奕奕七纸意相属也君邓公外孙而与当世相善乃得而合之余尝爱梁武帝评书善取物象而此公尤能自誉观者不以为过信乎其书之工也然其为人倜傥本不求工而能工如此如没人之操舟无意于济否是以覆却万变而举止自若其近于道者耶张长史草书頽然天放畧无防画处而意态自足号称神逸此其褒之也又其诗云颠张醉素两秃翁追逐世好称书工何曾梦见王与钟妄自粉饰欺盲聋有如市倡抹青红妖歌嫚舞儿童此其贬之也至于涪翁则云张长史书郎官防壁记楷法妙天下故草圣度越诸家无辙迹可寻懐素见顔尚书道张长史书意故独入笔墨三昧懐素草工瘦而长史草工肥瘦硬易作肥劲难工此两人者一代草书之冠冕也详味其言真确论矣然二人草圣之工在当时巳自有李杜歌诗推许之不特后世也谪仙赠懐素草书歌云少年上人号懐素草书天下称独歩墨池飞出北溟鱼笔锋杀尽山中兎八月九月天气凉酒徒辞客满高堂牋麻素绢排数箱宣州石砚墨色光吾师醉后倚绳床湏臾扫尽数千张飘风骤雨惊飒飒落花飞雪何茫茫起来向壁不停手一行数字大如斗恍惚如闻神鬼惊时时只见龙蛇走左盘右蹙如惊电状同楚汉相攻战湖南七郡凡几家家家屏障书题徧王逸少张伯英古来几许浪得名张颠老死不足数我师此艺不师古古来万事贵天生何必要公孙大娘浑脱舞少陵因殿中杨监见示张长史草书图赋诗云斯人已云亡草圣秘难得及兹烦见示满目一凄恻悲风生微绡万里起古色锵锵鸣玉动落落羣松直连山蟠其间溟涨与笔力有练实先书临池真尽墨俊拔为之主暮年思转极未知张王后谁并百代则呜呼东呉精【旭苏州人也】逸气感清识杨公拂箧笥舒卷忘寝食念昔挥毫端不独观酒徳宋陈槱负暄野録　论书四则【已见者不録】李阳氷书
　　义兴庄元卿家所藏绢本小篆显儒教四大字各从四尺而约衡五之三画经二十而一位置得宜顿挫有法发笔处圆若运规而见锋頴嵗久绢质腐败墨色不漫体势精彩犹若飞动元卿言其大父少师僖简公官京师时得之于河内向氏家相传为李阳氷少监所书虽无题识可考然观其神气信所谓如古钗倚物力有万夫度非后人所及按阳氷当至徳时尝欲立石经而弗果四字之作安知其不为此而发即此亦可騐其为阳氷书云
　　章友直书
　　建安章伯益友直以小篆著名尤工作金钗体初来京师人有欲从之学书者章曰所谓篆法不可骤为湏平居时先能约束用笔轻重及熟于画方运圆始可下笔其人犹未甚解章乃对之作方圆二图方为棋盘圆为射帖皆一笔所成其笔画粗细位置踈宻分毫不差且语之曰子姑归习之能进乎此则篆有余用不必见吾可也其人方大骇愕不敢复请问葢其笔法精熟心手相忘方圆不期自中规矩友直尤工作古文余尝见其为信州弋阳县寳峯记文意高絶葢非仅以字画名世也伯益既下世有女适著作佐郎黄元者能嗣其篆法备极精巧尝书隂符经字皆径寸势若飞动伯益侄孙章衡得其本知襄阳日刻于郡斋余尝得墨本诚可珍玩
　　邵餗书
　　邵居士餗才行俱美高尚不仕隠居丹阳尤工为钗股古篆世所钦重范文正公作钓台严先生祠堂记欲求其书而刻之石专遣钱持书恳之余尝传得范公之书今録于此
