<!-- { "loadSidebar": true } -->
　　仓颉字世谓之古文其别出者谓之古文竒字自黄帝以来至于周宣王二千年间中国所通行之字惟此而已史籀始略变古法谓之大篆李斯又略变籀法谓之小篆小篆大篆古文名则三实则小异而大同今世字书惟许氏说文最先然所纂皆秦小篆尔古文大篆仅存一二宋薛氏集古钟鼎之文为五声韵虽其所据有可信者有不可信者然使学者因是颇见三代以前之遗文其功实多秦丞相斯燔灭圣经负罪万世而能损益仓史二家文字为篆书至今与日月相昺焕是固不可以罪掩其功也斯诛之后工其书以名世者谁与七八百年仅见唐李阳冰又二百年仅见宋初徐而已宋人能者多于唐而表表者不一二葢有其故矣秦人茍简烦碎峻迫以为治一惟刀笔吏是任至以衡石程其书厌篆书繁难省径为隶以便官府人惟便之趣则孰肯背时所向而甘心繁难者哉篆学之孤殆其势之所必至噫篆之兴由于秦而篆之废亦实由于秦推所从来任吏之过也自隶兴于秦而篆废于汉其初不过图简便以适已而已秦隶之流为晋隶则又专务姿媚以恱人妍巧千状见者无不爱学者竭其精力以摸拟之而患不似也夫字者所以传经载道述史记事治百官察万民贯通三才其为用大矣缩之以简便华之以姿媚偏旁防画浸浸失真弗省弗顾惟恱目为姝何其小用之哉
　　元吾衍字源七辨【学古编】
　　一曰科斗书科斗书者仓颉观三才之文及意度为之文字之祖即今之偏旁也画文形如水虫故曰科斗二曰籀文大篆籀文者史籀取仓颉形意配合为之大篆是也史籀所作故曰籀文
　　三曰小篆小篆者李斯省籀文之法同天下书者也比籀文体十存其八故谓之八分小篆既有小篆故谓籀文为大篆
　　四曰秦隶秦隶者程邈以文牍繁多难于用篆因减小篆为便用之法故不为体势若汉款识篆字相近非有挑法之隶也便于佐隶故曰隶书即是秦权汉量上刻字人多不知亦谓之篆误矣或谓秦未有隶且疑程邈之说故详及之
　　五曰八分八分者汉隶之未有挑法者也比秦隶则易识比隶字则微似篆若用篆笔作汉隶字即得之矣八分与隶人多不分故言其法
　　六曰汉隶汉隶者蔡邕石经及汉人诸碑上字是也此体最为后出皆有挑法与秦隶同名其实则异又谓之八分
　　七曰款识款识者诸侯本国之文也古者诸侯书不同文故其形体各异秦斯小篆始一其法近之学者取款识字为用一纸之上齐楚不分人亦莫晓其谬今分作外法故末置之不欲乱其源流便可考其先后耳
　　明陶宗仪论篆籀分隶源流【书央防要】
　　太昊伏羲氏以木徳王龙马负图出于荣河帝则之以画八卦而文字生焉葢依类象形谓之文形声相益谓之字着于竹帛谓之书书者以代结绳之政也有龙瑞以龙纪官乃命飞龙朱襄氏造六书六书八卦之变也卦以六位而成书以六文而显六书者一曰象形二曰指事三曰谐声四曰防意五曰转注六曰假借于是始有龙书　炎帝神农氏以火徳王始为耒耜教民稼穑感上党牛头山生嘉禾一本八穗帝异之作穗书　黄帝轩辕氏以土徳王庆云常见以云纪官作云书　仓颉黄帝史也首四目通于神明仰观奎星圆曲之势俯察文鸟迹之象广伏羲之文造六书是为古文其冡在冯翊彭衙利阳亭南道旁北海亦有仓颉藏书台人得其书莫之能识秦李斯识其八字曰上天作命皇辟迭王汉叔孙通识其十二字今法帖中有二十八字淮南子云仓颉造书天雨粟鬼夜哭仓颉即古文之祖也赵郡吾衍曰科斗书者仓颉观三才之文及意度为之乃字之祖即今之偏旁是也画文象虾蟇子形故曰科斗今人不知乃巧画形状失本意矣上古无笔墨以竹挺防漆书竹上竹硬漆腻画不能行故头麄尾细似其形耳古谓笔为聿仓颉书从手持半竹加画为聿□秦谓不律由切音法云夫自颉以降书凡五变曰古文曰籀曰篆曰隶曰草秦灭古文书有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书王莽使甄丰校文字部改定古文复有六书一曰古文孔氏壁中书也二曰竒字即古文而异者三曰篆书秦篆也四曰佐书即隶书也五曰缪篆所以摹印也六曰鸟书所以书幡信也唐六典校书郎正字掌讐校典籍刋正文字其体有五一曰古文废而不用二曰大篆三曰小篆四曰虫书即鸟书以刻印玺幡碣五曰隶书谓典籍及公私文疏所用宋郑昻论文字之大变有八一曰古文二曰大篆三曰小篆四曰隶书五曰八分六曰行书七曰飞白八曰草书其余诸体以类相从为得之　沮诵黄帝史与仓颉同时眺彼鸟迹始作书契纪纲万事垂法主制【以上三皇时】
　　少昊金天氏其立也鳯鸟适至以鸟纪官文章衣服皆取象焉故有鸾鳯书　颛顼髙阳氏有科斗书葢出于古文饰之以形或云颛顼所制也六经之文遭秦焚灭世不可见鲁恭王壊孔子旧宅于壁中得古文尚书及传论语孝经皆科斗文字前汉夏侯婴掘地得石郭有铭以示叔孙通通曰此古文科斗书也其文曰佳城郁郁三千年见白日嗟乎滕公居此室仓颉之初龙书专行于世时文章简要书用一体史籀作大篆之后云鸾等作皆未尝废然文字日繁少错综杂体而书之或有专体如作城之比皆非连编累简故可以存古不变至若孔壁之六经其辞不可谓不多矣岂得专以科斗书书之葢史籀之书秦尚兼行独古文废已久时人罕知间有一二科斗文尤为难辨举其所难故总而谓之皆科斗文字耳唐张懐瓘以为科斗者上古之别名也帝喾髙辛氏因自颛顼以来车服书契有仙人形作仙人书秦李斯善辨古文字改为篆书谓之仙人篆　帝尧陶唐氏外国进一巨背阔三尺比有科斗文记开辟以来尧命作厯或云黄帝游扈水上灵负图而至帝嘉其应作书或云洛负图禹观而得九畴之文三者皆书未知其孰是
　　夏禹命九牧贡金铸九鼎象神奸使民知备故作象钟鼎形勒铭于天下名山大川曰钟鼎书唐韩愈所谓岣嵝山碑此其一也法帖亦有禹书十二字　仙人务光殷汤时避天下于清泠之渊植薤而食轻风时至见其积叶交偃为倒薤书晋王愔云倒薤书小篆法也　史佚周文王史也歴事武王成王当文王时有兽曰驺虞驯于灵囿不践生草于是佚错综其体作虎书又鸑鷟鸣于岐山赤雀集于户武王时火流王屋化为乌佚乃并状鸟瑞作禽书武王伐纣师渡孟津白鱼入于王舟故佚又作鱼书体鱼之首为乙尾为丙以纪瑞焉　史籀周宣王太史也或云柱下史取仓颉形意配合为之损益古文或同或异加之铦利钩杀为大篆十五篇以其名显故谓之籀书以其官名故谓之史书以别小篆故谓之大篆今之所存者特石鼓耳石鼔又谓之猎碣史籀即大篆之祖也吾衍曰衍闻之师云仓颉十五篇即是说文目録五百四十字许氏分为每部之首人多不知谓已久灭此为字之本原岂得不在后人又并字因为十四巻以十五巻着序表人益不意其存矣曰复篆亦籀作因大篆而重复之其法类夏篆汉武帝以题建章阙自后又别为十有三曰殳书曰传信鸟书曰刻符书曰萧籀曰署书曰鹤头书曰偃波书曰蚊脚书曰转宿书曰蚕书曰芝英书曰气候直时书曰蛇书此皆大篆之流派也详注于后代各条下　周媒氏以仲春之月判合男女以书纳采之文作填书魏韦诞用题宫阙晋王廙王隐皆好之　周伯氏所职殳书者文记笏武记殳因而制之　周官保氏教国子以六书而书法始备古文籀篆下而至于诸草书之体滋广矣古之钱铭周之泉府汉之铢两刀布所制金错书或云以铭金石故谓之金错【以上三代时】
　　先圣孔子采摭旧作縁饰篆文天授其灵剏物垂则今传于世世者比干墓在卫州汲县唐开元中游武之竒耕地得铜盘有文曰左林右泉后冈前道万世之寜兹焉是寳乃比干墓铭也季札碑曰乌乎有呉延陵季子之墓与古文异而类大篆在润州延陵镇呉季子冡庙歴代绵逺其文残缺人劳应命石遂堙埋开元中宗勅殷仲容模搨其本大厯十四年润州刺史萧定重刋于石　孔子弟子以尼父作春秋絶笔于鲁哀公十四年之西狩获麟遂为素王纪瑞而作麒麟书　秋胡子妻鲁人因夫逺宦三年不归幽居懐思玩蚕而作蚕书唐终鲁人梦蛇绕身寤而状之作蛇书　司马子韦
　　当宋景时以荧惑退舍国富民康作转宿篆象莲花未开形　六国时各以异体潜为符信而芝英书兴焉不知谁所作秦焚典籍其文遂灭汉武帝时产灵芝于宣房既作芝房之歌又述其事而作此书　六国时书节为信制传信鸟迹书象鸟首也亦曰虫书　列国诸侯书不同文故形体各异所谓款识文者诸侯本国之文也至秦李斯作小篆始一其法
