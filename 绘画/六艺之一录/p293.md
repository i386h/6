<!-- { "loadSidebar": true } -->
　　归自九之明日王甥先归长安余亦以他事不得即东又十余日乃戒装至则王甥有世母之丧余居逆旅以俟之意殊郁郁适张生衍祥来翌日与偕出安定门过演武塲游崇仁寺本名崇圣建自隋唐今为秦邸香火院缔构丹碧长安城诸寺不及也俗呼金胜寺经堂前有唐大德檀法师塔铭姜立祐撰石幢尊胜神呪张少悌书皆殊絶余观已小坐寺中先是王甥告余以寺西一里许丁知州园掘得唐人墓志使求之则园已易主志磨为他用矣是时余居长安五日长安中诸好余者竞携酒过余履错于户而王户部尧年别余二十年则召余饮且出所藏古碑以赠余余得之而喜可知也又二日王甥亦戒装携张茂中游城南记偕余出永宁门永宁门西安之南门西安城本隋唐而狭小之记所谓安上啓夏含光诸门皆亡其故处今城四门东曰长乐西曰安定南曰永宁北曰安逺自永宁门至荐福寺三里许寺经废徙非唐剏塔十五级嘉靖乙卯地震裂为二癸亥地震复合无痕亦一竒也僧房閴寂多余旧主而余友临潼杨师震独买一院称有髪头陀居其中余曽数访之今师震谢世且三年院中荒落不胜澘然为二诗以吊出寺南行又三里许为兴善寺前据草塲坡所谓横冈之第五爻也雍録长安志诸书皆云隋宇文恺筑大兴城以城中有六大坡象干六爻于九二置宫室九三置百司九五贵位不欲人居置都观大兴善寺以镇之观当在寺西寺东又有裴度宅张权舆所谓宅据干岗者今观与宅皆废独寺存寺后阁巍然铜佛像并转经藏疑皆昔时物阁前有大德禅师碑额阁上又有故按察刘公余泽诗按察与余最善读之惨然为一诗以吊出寺东南行又三里许为慈恩寺据记云寺经废毁殆尽唯一塔俨然则今寺亦非唐剏而塔自宋熈宁火后不可登万歴甲辰重加修饬施梯始得至其巅秦山泾渭皆入目中余赋一诗求记所谓唐人墨迹孟郊舒元舆之类皆不可得塔下四门以石为桄桄上唐画佛像精絶为游人刻名侵蚀可恨东西两龛褚遂良书圣教序记尚完好而唐人题名碑刻无一存者问之僧云塔前元有碑亭乙卯地震塔顶坠压为碎段今亡矣又按唐史髙宗御制并书慈恩寺碑装迎置寺中导从以天竺法仪其徒甚盛上御安福门观之记又谓寺西南一里有李晟先庙碑张彧撰韩秀弼书今二碑皆亡寺前小渠曲江泉合黄渠水经鲍陂而西闻二十年前尚有水宗侯谊泛茔在其北引水作池忌者塞其泉竭矣由寺东南行一里即曲江西防江形委曲可指皆莳禾稼江南防王中丞旋构亭游赏今亦倾圯江正北一阜故乐游原今为永兴王府茔原下旧有青龙寺今亦毁江头古冡隆起数处疑非冡当是唐宫殿基杏园芙蓉池皆在江西南今不可考余停望久之为一诗记又谓其西北有杨尚书玚庙碑李林甫撰王曽书令狐氏庙碑刘禹锡撰并书今皆亡独其地呼庙坡头如故又东南二里为汉宣帝杜陵陵下为三赵村村中小冡鳞比疑皆帝从者又东南五里为张曲记谓有萧嵩墓今数冡未知谁是盖由曲江达张曲地渐髙望之自东南一带迤逦过长安西南皆所谓少陵原也本凤栖原以宣帝许后起少陵遂曰少陵少陵在司马村东其西皆秦王地松柏森蔚华表翁仲数十里相望焉据记张曲之西赵村有论弓仁墓张説为碑已断仆无字今亡村中有石翁仲二疑是仁墓上物赵村西为髙望有萧嵩父灌墓碑张说撰梁升卿书髙望之西北又有仇士良郭敬之升平公主三碑皆当在十余里内余欲徃寻之王甥曰亡矣乃遂东南行至厐留宿王甥庄庄西半里为秦惠王墓墓前掘得段府君碑碑字皆平隠隠可读乃唐段志父也碑额字亦渐平细如处州缙云碑似是石理渐长欧阳永叔言不诬耳是日大雨翌日霁西南行马首净无纎尘山光林影紫翠相暎殊不减山隂道上行五里原尽得兴教寺据髙原俯樊川玉案山天池寺在其南韦赵三像院在其东韦杜华严诸寺在其西神禾原道安洞惠炬寺横亘其西南余与王甥坐寺门眺望为一诗游塔院观三藏慈恩西明三塔三藏铭刘轲撰慈恩铭李度撰俱建初书西明铭宋复撰书吕大防所创玉峰轩以玉案得名当在寺后原半今独陈正举所为记在殿壁间寺僧有穴居者壁间嵌古殿壁一枚唐人画地狱变相止存闫罗王一鬼三大不盈尺而狰狞之状骇人心目亦一竒也下寺渡潏水寻道安洞塔半倾寺亦寥落道安事无考有金人所为碑独叙安生平而不及洞所始但至此西倚髙崖东眺樊南之景举目可尽茂中言不虚也又东南行过郑家庄唐郑驸马乾曜后族尚百人据记郑氏居莲花洞在道安洞西北今乃在东南岂年久迁徙耶似不可晓自此南行抵南山普光寺寺有二一在山下一在山上下寺金碧庄严为长安诸寺之冠即崇仁不及也最胜者寺门内莲花池大数亩中作藏经阁环以廊百楹游人至此恍然有出世想上寺距下寺五里石磴参差飞梁跨壑长松古柏翠壁苍巗应接不暇而庄严则减下寺攷寺直玊案山北是故龙池寺东北坡上有昙逺禅师塔记云上兴教寺玊峰轩南望龙池废寺则寺自宋巳废国初有无壊禅师者西方人与秦愍王有宿世縁卓锡至此山夜击木鱼声达王宫王异之明日来见师与语王恍然悟前生事乃命席礼师师携石甑炊饼石礶煑水饮食王从者数千人皆给王乃即此山为起寺居之竟证圆寂师所遗禅衣锡杖并甑礶见存余得寓目焉寺僧又为余言师化后又有一西僧貌类师来游于此踪迹诡异或与食食无筭或累日不食或饮之酒不醉或自遗矢倾食中并食之一居士欲从之游僧指矢令食居士有难色僧笑而舍之去后所遗矢处辄生白莲花僧殆亦无壊之流也惜无所遇云余既游二寺与王甥宿奉长老房为普光寺并观无壊禅师衣物二诗翌日西北行循神禾原过惠炬寺荒落特甚下原径杜固有水西北流当是杜正伦所凿尚名凤皇嘴自此稍西行为杜曲又西北为杨万坡夏侯村上华严寺丹碧雕残记谓有澄襟院有东阁有元医之居引水架阁颇极幽胜今独断崕败壁而已而倚髙原瞰太乙诸山粲在目前则犹昔也寺西二塔不知谁为真如寺僧言昔有五塔止存二余观东一塔下有杜顺禅师像西一塔为清凉国师妙觉塔俱经重脩败垣中有唐比丘圆满断碑书雅有欧褚法又一僧房有唐俨尊者塔额大字又有梦英撰碑何润之书记文殊阁藏杜顺肉身今亡所在而杜顺和尚碑不知何縁乃在长安开佛寺中余与王甥观已因叹地之兴衰如记称龙池废寺即今普光剏造为诸寺观而华严寺之胜十不存一二焉为一诗而下循原西行数里有宗尉懐斛庄亭馆参差出半山林木掩映水泉稻畦极幽僻之致懐斛者懐弟也怀字长房博学能诗文与余善恨不拉此君开樽饮畅其上也为一诗而过又西二里为牛头寺寺地胜如华严而庄严过之盖亦秦邸香火院也寺有徐士龙撰碑今亡自寺西南行过申店渡潏水西北望皇子陂大冡其西为毕原下为杜城何氏山林逍遥公读书台岑嘉州诸庄俱无所考伫望久之西南过神禾原十里为香积寺樊川御宿之水交流其下谓之交水西合于澧入于渭亦一胜地也寺塔中裂院宇荒凉寺前壁上有毕彦雄撰净业禅师塔铭书虬健有登善法寺僧言是塔上坠落者是夜宿寺之西廊与王甥指寺北汾阳破安贼时长刀斫陈鸟兽皆骇今独有鬼火佛灯而已翌日渡交水东南行十里得胡村寺原名寳际寺壁间有进法师塔铭是日小雨少憩寺中又东南五里为百塔寺本信行禅师塔院山畔唐裴行俭妻厍狄氏塔尚存余小塔记所谓累累相比谓之百塔者今止存三五而已殿前石幢经无可书殊絶寺亦入秦邸故庄严稍胜殿壁金元旧画雄伟可观寺僧又出一像纱防金龙红袍云得之承尘意是金元达官修寺者像也余为一诗而下至此东望普光仅十五里所谓南五台者曰观音曰灵应曰文殊曰普贤曰现身皆山峰卓立楼殿出半天在普光之西南百塔之东南而道塞多猛兽不易至每嵗六月奠祷云集秦邸人縁道设饮食以待之乃可游焉余望之怅然循山西行林中多柿栗其阴蔽日又十五里为子午镇直子午谷北有日中之市市多山珍长安人徃徃就之南望谷口殊险因忆魏延欲以精兵五千自子午薄长安此去襃斜千里首尾不相救纵走夏侯懋岂能当曹叡张郃歩骑五万耶真妄言也镇西十五里为董村寺是翠微下院山上寺为翠微余不得至呼寺僧问之不知也余与王甥相视而笑壁间金牒歴载诸寺化度寺犹存思率更邕禅师塔铭不胜慨叹又西十里为观音山竒峭与众山殊大壑精气出入令人骇目又西十里为豊谷豊水为八水之一而谷口仅数十歩乱石夹水北流殊非大浸稍北合髙观水交水始大耳水上桥以铁絙二繋大石横以板履之动摇欲飞又西一里许为髙观谷谷水注一大石罅曰髙观潭濆沫如雷上有銕絙悬桥如豊谷而潭水激射度者尤悸髙观谷之西则草堂寺也秦姚兴迎鸠摩罗什译经于此原名逍遥园唐僧宗密居之为草堂寺今名栖禅寺有鸠摩罗什舍利石塔精殊甚宋人作亭覆之今尚在傍有龙井云与髙观通未知的否殿后有圭峰定慧禅师碑柳公权篆裴休譔书圭峰定慧禅师者宗密也壁间又有隋郑州刺史李渊为子世民祈愿记渊唐髙祖世民太宗也又有章惇蔡京题记皆歴歴可读寺前揖紫阁峰东观音山西圭峰如屏环而圭峰独壁立亦曰笄头山又曰鸡头十六国春秋云石生兵败潜鸡头山是也寺南一里有寺曰长兴秦邸剏又西南三里有寺曰子房庄则僧大海创以译经俗谓留侯寻黄石公于此非是东南一小峰峰顶有寺曰圭峰寺四寺唯栖禅最古而庄严都不及长兴是夜宿栖禅寺翌日王甥辞余东归余亦西归是行也为日十三得隋记一唐碑三塔铭六石幢经佳者二宋碑一记三唐碑额三














　　六艺之一录卷一百二十七
　　钦定四库全书
　　六艺之一録卷一百二十八　　钱唐倪涛撰
　　石刻文字一百四【玉刻】
　　周琥
　　□十三　　　　午十三
　　右得于京师博二寸六分长八寸三分前足之旁铭三字　按大宗伯以玉作六器以白琥礼西方觐礼诸侯觐于天子天子为坛祀方明加方明于其上设六玉西方琥小行人合六币以和诸侯之好琥以绣礼器云珪璋特琥璜爵盖珪璋璧琮琥璜之器以象天地四方天子以是礼神诸侯以是享天子而已説文曰琥发兵瑞玉为虎文不见于经不知许慎何所据然汉用虎符发兵虽以铜为之其原疑出于此文曰午十三者亦兵符之次第午字盖以日辰为号或云午与五同发兵遣将畜威以待如虎之将扑卷尾屈足俯地而伏此器之虎形则然鲁哀公疾赐子象子双琥一璞而为二物是亦可以为得矣尝观世有得古含玉者旁侧污蔑有若涂漆不可磨洗盖亲身之久虽玉亦渝此器亦然又疑如典瑞所载琥璜之渠眉也【吕氏考古图】
　　李氏洗玉池铭
　　按东坡洗玉池铭维伯时父吊古啜泣道逢玉佩解骖推食劒璏鏚柲错落其室复斋漫録云李伯时石刻谓元祐八年伯时仕京师居红桥子弟得陈峡州马台石爱而置之山中一日东坡过而谓曰斵石为沼当以所藏玉时出而浴之具刻其形于四旁予为子铭其唇而号曰洗玉池所谓玉者凢十有六双琥璏三鹿卢带钩琫珌璊瑑杯水苍佩螳螂带钩佩刀柄珈瑱拱璧是也伯时既没池亦湮晦徽宗甞即其家访之得于积壤中其子硕以时禁苏文因潜磨其铭文以授使者十六玉惟鹿卢环从龙眠余者咸归内府矣
　　琫珌
