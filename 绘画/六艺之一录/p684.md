<!-- { "loadSidebar": true } -->
　　唐龙朔中绛州碧落观有黄冠李使君即髙宗大帝之子其文未刻之前忽有二道士谒李使君云闻君欲篆刻其文我二人天下之名篆也请为使君成之乃于懐中出一轴末书隂符经殆非人功也使君尤异之复令殿内四面封闭不得令人窥视只我二人在中三日即毕矣使君从之但见二道士挈二小囊入自其门余无所覩至三日使君命开之只见白鹤一双自门飞出及视文篆已刻毕矣【秦再思洛中纪异】
　　蔡少霞
　　苏轼游罗浮山诗自注曰唐有梦书新宫铭者云紫阳真人山卿撰又有蔡少霞者梦人遣书碑其末题云五云书阁吏蔡少霞书　事俱出薛用弱集异记
　　道士
　　司马承祯
　　道士司马承祯字子防河南温人少好学薄于为吏遂为道士止于天台山景云二年睿宗引入宫中问以隂阳术数之事开元九年宗又遣使迎入京前后赏赐甚厚承祯善篆隶书宗令以三体写老子经因刋正文句定着五千三百八十言为真本以奏上之【唐书】　中岳潘尊师碣文承祯书
　　承祯攻篆逈为一体号曰金剪刀书【续仙传】
　　吴筠
　　道士吴筠字贞节华州华隂人通经术美文辞举进士不中性髙鲠不耐浮沉于时居南阳倚帝山天寳初召至京师请隶道士籍大歴十三年卒弟子私谥为宗元先生【唐书本传】　天柱山天柱宫碑吴筠文并书
　　李含光
　　道士李含光广陵江都人神龙初以清行度为道士居茅山天寳四载命中官赍玺书徴之延入禁中请传道法辞疾而退七载赐靖为先生之嘉号焉幼年颇工篆籀而隶书尤妙客或赏之曰贤于其父因投笔不书宗诏山人王强请楷书上经一十三纸以补杨许之阙【顔鲁公集】
　　卢元卿
　　太清宫道士卢元卿工为篆籀八分诸书【权徳舆太宗飞白记】王建赠太清卢道士诗云书卖八分通字学丹烧九转定人年【王仲初集】　渑池县复南馆记卢元卿八分书
　　梁元一
　　道士梁元一亡其乡里天资孤防不染世习丹药之暇尤喜翰墨初慕钟王楷法久而出入规矩之外然其法严其气逸其格清其严也若秉简而立星坛其逸也若御风而挥八极其清也若秋霄之饮沆瀣凡以心专于一而不暇外逰故其神凝而虑寂防梧隠几泯然身世之俱亡及乗兴一寓于挥洒自然有超世絶俗之态矣观其书太上内景经作小楷法而体兼众善乃知游方之外者非世习之所能及也今御府所藏正书太上内景神经【宣和书谱】
　　鱼又
　　道士鱼又华阳人工行书得王羲之笔意而清劲不堕世俗之习飘然有仙风道骨可以想见其人与崇道大师书作字吐辞颇类世间所传武仙童书其论四行殊有防趣而其一曰勤防二曰严正三曰定慧四曰仁慈非深造自得何足知此宜笔端得晋人之髙风今御府所藏行书一上崇道师书【宣和书谱】
　　李徳初
　　道士李徳初太和四年刘遵古节度东蜀蜀人有冨蓄羣书刘尝假其数百篇得周易正义一轴笔势竒妙字体稍古其卷末云上元二年因读周易着此正义道士李徳初题【宣室志】
　　六艺之一録卷三百三十二
　　钦定四库全书
　　六艺之一録卷三百三十三　　钱唐倪涛撰
　　歴朝书谱
　　唐　释氏
　　释懐素
　　释懐素字藏真俗姓钱长沙人徙家京兆元奘三藏之门人也初励律法晩精意于翰墨追仿不辍秃笔成塜一夕观夏云随风顿悟笔意自谓得草书三昧斯亦见其用志不分乃凝于神也当时名流如李白戴叔伦窦臮钱起之徒举皆有诗美之状其势以谓若惊蛇走虺骤雨狂风人不以为过论又评者谓张长史为颠懐素为狂以狂继颠孰为不可及其晩年益进则复评其与张芝逐鹿兹亦有加无已故其誉之者亦若是耶攷其平日得酒发兴要欲字字飞动圆转之妙宛若有神是可尚者今御府所藏草书一百有一
　　孝经四　自叙　鄂公闘将賛三　草书歌二【不完】秋风辞　草圣诗　早春诗　自咏诗　寄人诗忆人诗　游山诗　题酒楼诗　酒船诗　劝酒诗　狂醉诗　醉僧图诗　寄浩公诗　廽雁诗论草圣帖　论书帖　论章草帖　神仙帖　游山帖　下山帖　寻道帖　贫道帖　玉壶帖仙杖帖　长生帖　临川帖二　山水帖　山亭帖　早行帖　松声帖　花发帖　上林花发帖奉李帖　送人帖　药物帖　石膏散帖【乗兴帖附】白石散帖　寄药帖　颠书帖　二谢帖　二谢等帖　奉二谢帖　奉书帖　挥翰帖　笔老帖遣兴帖　清和帖　近代帖　久在帖　动静帖临池帖　慿事帖　勤读帖　天然帖　本欲帖足下帖　知命帖　白首帖　世人帖　飞钓帖雄逸帖　汝等帖　还期帖　客舍帖　陶阮帖江公帖　得书帖　师古帖　取歩帖　衣鉢帖河内诸子帖　河东帖　咸阳帖　吴郡帖　新安县帖　醉颠帖　草颠帖　小草等帖　公孙大娘等帖　行草笔法　临王羲之懐问帖　千文帖　梦游天姥山等歌五【宣和书谱】
　　释懐素字藏真自叙云懐素家长沙幼而事佛经禅之暇颇好笔翰然恨未能逺覩前人之竒迹所见甚浅遂担笈杖锡西游上国谒见当代名公错综其事遗编絶简徃徃遇之豁然心胷略无疑滞鱼笺绢素多所尘防士大夫不以为怪焉顔刑部书家者流精极笔法水镜之辨许在末行又以尚书司勲郎卢象小宗伯张正言曽为歌诗故叙之曰开士懐素僧中之英气槩通防性灵豁畅精心草圣积有岁时江岭之间其名大着吏部侍郎韦公陟覩其笔力朂以有成今礼部侍郎张公谓赏其不羁引以游处兼好事者同作歌以賛之动盈卷轴夫草藁之作起于汉代杜度崔瑗始以妙闻逮乎伯英尤擅其美羲献兹降虞陆相承口诀手授以至于吴郡张旭长史虽姿性颠逸超絶古今而模楷精详特为真正真卿早岁常接游即屡蒙激昂教以笔法资质劣弱又婴物务不能恳习迄以无成追思一言何可复得忽见师作纵横不羣迅疾骇人若还旧观向使师得亲承善诱亟挹规模则入室之賔舎子奚适【书苑菁华】
　　长沙僧懐素好草书自言得草圣三昧弃笔堆积埋于山下号曰笔塜【唐国史补】
　　懐素踈放不拘细行时酒酣兴发遇寺壁里墙衣裳噐皿靡不书之贫无纸可书尝于故里种芭蕉万余株以供浑洒书不足乃漆一盘书之又漆一方板书至再三盘板皆穿【陆羽懐素别传】
　　懐素嗜酒以飬性草书以畅志凡一日九醉时人谓之醉僧书【金壶记】
　　唐僧懐素法帖
　　右懐素唐僧字藏真特以草书擅名当时而尤见珍于今世予尝谓法帖者乃魏晋时人施于家人朋友其逸笔余兴初非用意而自然可喜后人乃弃百事而以学书为事业至终老而穷年疲精神而不以为苦者是真可笑也懐素之徒是已【六一题跋】
　　跋王巩所藏藏真书
　　僧藏真书七纸开封王君巩所藏君侍亲平凉始得其二而两纸在张邓公家其后冯公当世又获其三虽所从分异者不可考然笔势奕奕七纸意相属也君邓公外孙而与当世相善乃得而合之余尝爱梁武帝评书善取物象而此公尤能自誉观者不以为过信乎其书之工也然其为人傥荡本不求工所以能工此如没人之操舟无意于济否是以覆却万变而举止自若其近于有道者耶【东坡题跋】
　　题懐素书
　　懐素唐僧字藏真此帖称王右军云吾真书可比钟繇而草故不减张芝仆以为真不如钟草不如张又尝见其一帖云汉时张芝言书为世所重非老僧莫入其体则懐素自谓抗张芝而过右军矣昔桓元自谓右军之流论者以比孔琳之齐髙帝谓张融曰卿书殊有骨力但恨无二王法答曰非恨臣无二王法亦恨二王无臣法前世善书者盖尝欲与右军抗衡矣而每不为公论所许懐素此言其果然欤欧阳文忠尝谓法帖者乃魏晋时人施于家人朋友其逸笔余兴初非用意自然可喜后人乃弃百事而以学书为事如一未至至于终老穷年疲精神而不以为苦是真可叹也懐素之徒是已文忠此论可谓名言然天下之事毕竟亦何所有孰为可学孰为不可学者自古以艺事名家至于文章学术大功大名世所谓不朽者其人方从事于其间也曷尝不弃百事而为之至于终老穷年疲精神而不以为苦也由后世观之其异于懐素之学草书也几何耶【淮海题跋】
　　懐素书任华草书歌
　　右真迹两幅绢书字法清逸歌辞竒伟在驸马都尉王晋卿第尚方有三幅乃其后幅适完尝请出第观复归尚方【寳章待访録】
　　懐素草书祝融髙座帖
　　懐素草书祝融髙坐对寒峰緑绢帖两行此字最佳石紫防常刻之石有六行今不见前四行问夷庚云与王钦臣家杂色缬卷背以诗代懐帖同轴今闻王之子为宗室所购是懐素天下第一好书也【襄阳志林】米元章云祝融髙坐两行素书入神其前尚有四行未见此帖共六行然亦未全也其昌【戏鸿堂法帖】
　　跋藏真书后
　　水从银汉落山绕畵屏新李太白诗也藏真书之可谓二寳谢康乐不得专美于前矣【东观余论】
　　跋江南藏真书后
　　顷见江南后主错金书题藏真书千字曰戴叔伦诗云诡形怪状翻合宜诚哉是言今见藏真书自叙乃有叔伦全章此卷真迹岂亦江南集贤所畜书乎【东观余论】
　　懐素七帖
　　书法相传至张颠后则鲁公得尽于楷懐素得尽于草故鲁公谓以狂继颠正以师承源流而论之也然旭于草字则度絶防墨懐素则谨于法度要之二人皆造其极斯可以语善学矣鲁男子以其不可学栁下惠之可素于张旭吾知出此【广川书跋】
　　懐素别本帖
　　李丕绪旧藏懐素别本有六帖笔力险絶而法度尽应比他书若异盖古人于用笔时一法不立故众技随至而于见空时得无字相此其不落世检而天度自全也世人方将捉三寸柔毫籍之缇油心量形象而暗度逺近防密随歩武之后蹑其遗尘岂复有全书者邪邬融尝问素胡不学雨霤痕良久而省又问拨镫法如何曰如人并乗镫不相犯剜锋事密射如何曰不可言也观其书知此法从来久矣【广川书跋】
　　懐素北亭草笔
　　懐素于书自言得笔法三昧观唐人评书谓不减张旭素虽驰骋防墨外而回旋进退莫不中节旭则更无蹊辙可拟超忽变防未尝觉山谷之险原隰之夷以此异尔今其书自谓真出钟草出张真字不见于世惟草独传当其手笔调和时忘神定气徐起而视所郷无前故能迥出唐诸子右奄刘宋齐隋而兼有之其体制该备顾后世不能加也北亭所书适当其逐鸿蒙而问太虚时矣至其防防乃假浪岷山放乎江之津也【广川书跋】
　　释懐素自叙帖
　　世传懐素书未有若此完者绍圣三年三月予谪居髙安前新昌宰邵君出以相示予虽知其竒然不能尽识其妙予兄和仲特善行草时亦谪惠州恨不令一见也眉山苏辙【书畵题跋记】
　　藏真自叙世传有三一在蜀中石扬休家黄鲁直以鱼牋临数本者是也一在冯当世家后归上方一在蘓子美家此本是也元祐庚午苏液擕至东都与米元章观于天清寺旧有元章及薛道祖刘巨济诸公题识皆不复见苏黄门题字乃在八年之后遂昌卲宰疑是兴宗诸孙则苏氏皆丹阳里巷也今归吕辨老辨老父子皆喜学书故于兵火之间能终有之绍兴二年三月癸巳空青老人曽纡公卷题【同上】
