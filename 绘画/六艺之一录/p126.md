<!-- { "loadSidebar": true } -->
　　右武梁祠堂画像为石凢六其五则横分为二梁髙行蔺相如二段又广于它石所画者古帝王忠臣义士孝子贤妇各以小字识其旁有为之赞文者其事则史记两汉史列女传诸书合百六十有二人有标题者八十七人其十一人磨灭不可辨又有鸟兽草木车盖噐皿屋宇之属甚众水经云金乡有司校尉鲁恭冡冡前有石祠自书契以来忠贞孝子贞妇孔子及七十二弟子形像皆刻之四壁今此碑无阙里圣贤知其非鲁君石祠中物也又云钜野有荆州刺史李刚墓其石室三间四壁雕刻为君臣官属龙麟鳯之文飞禽走兽之像今此碑不画四灵又知其非李刚石壁也赵徳夫虽云尝得鲁君石室所刻而题其所蔵碑则云武氏石室画像其说云武氏有数墓在济之任城墓前有石室四壁刻古圣贤像赵君东人当知其实而不能辨此画为武氏谁人家前者金乡钜野皆山阳与任城接境必是东州仟垄当时竞有此制予案任城有从事掾武梁碑以威宗元嘉元年立其辞云孝子仲章季章季立孝孙子侨躬脩子道竭家所有选择名石南山之阳擢取妙好色无斑黄前设坛墠后建祠堂良匠卫改雕文刻画罗列成行摅骋技巧委蛇有章似是谓此画也故予以武梁祠堂画像名之后之人身履其壤防能因斯言以求是先儒说三皇五帝者不一太史公采大戴礼少昊而不録经传皆云帝颛之后黎为祝融盖髙辛之火正也惟庄子以祝融氏与戏农赫胥同辞白虎通既依史记五帝之序遂以羲农祝融为三皇至论五行则又以祝融为南方之神初非通论此碑以祝诵为祝融而介于戏农之间则白虎通之说也帝王世纪称上古圣人牛首蛇身之类亦犹孔子四十九表所谓脊虎掌世之言相者有犀形鹤形之比也俗儒作图谱遂有真为异类之状者此碑所画伏戱自要以下若蛇然亦非也【释】
　　碑以樊于其为樊于期秦武阳为秦舞阳媿女为丑女凯式为楷式斑连为斑烂者即嗜字即劫字即浆字魏即魏字【仝上】
　　在建康府治防书阁【诸道石刻録】
　　武梁祠堂画像在济州刻古帝王忠臣义士孝子贤妇名以小字识其傍或有为之赞者凢百六十有二人其石六其五则横分为二金石録作武氏石室画像【汉字原】
　　防尉公墓中画像
　　在资州内江县蜀人谓之燕王墓人物未知何据释云汉碑书太尉太守太字皆无防字书有防字与太同音注云汉中池名从人从犬则是倚伏之伏此碑所云防尉者即太尉公也【汉字原】
　　雍邱令残画碑
　　雍邱令残画像其标皆已磨灭独存防山为雍邱令一榜六字所谓防山者疑是称其所终之官其书法亦犹朱浮碑云府君作令时之比此画形制甚类朱君者但作一旁行则与之不类又人马之形貌亦不类驾车各以一马凡车之上有盖乗车者之后有一人焉其御也惟第七车无盖而御者执斧其次则者二人各执其物有如箭者次二人乘马次者又二人然后至所谓雍邱令之车次二人乘马从之复有一车惟见其马与车之半轮余则缺矣此刻及朱浮画乃是冩其平生车骑之容纳之幽穸者亦涂车刍灵之意后世神祠佛刹中图画于廊庑间有此类者【续】

　　六艺之一録卷五十四
　　钦定四库全书
　　六艺之一録卷五十五　　　　钱唐倪涛撰
　　石刻文字三十一
　　魏受禅碑
　　维黄初元年冬十月辛未
　　皇帝受禅于汉氏上稽仪极下考前训书挈所録帝王遗事义莫显于禅德美莫盛于受终故书陈纳于大麓传称厯数【阙】　是以降世且二百年几三千尧舜之事复存于今允皇代之上仪帝者之髙致也故立斯表以昭德【阙】义焉
　　皇帝体干刚之懿姿绍有虞之黄裔九德既该钦明文塞齐光日月材兼三极及嗣位
　　先皇龙兴飨国抚柔烝民化以醇德崇在寛之政迈恺悌之敎宣重光以照下拟阳春以播惠开禁仓散滞积家臣【阙五字】之锡众兆陪台赒饩之养兴遗勲继絶世废忘之劳获金爵之赏襁褓之孤食旧德之禄善无微而不旌功无细【阙五字】戎士哀矜庻狱罢戍役焚丹书囹圄虚静外无旷夫泽云行罔不沾渥若夫覆载简易刚柔允宜乾坤之德隂阳【阙六字】类育物奋庸造化之道四时之功也寛容渊嘿防洽羣黎皇戏之质尧舜之姿也孜孜业业迈德济民伯禹之劳【阙五字】叡智神武料敌用兵殷汤之畧周发之眀也广大配天地茂德苞众圣鸿恩洽于区夏仁声播于八荒虽象【阙】所【阙六字】和而来王是以休徴屡集和气烟煴上降干祉下发坤珍天闗啓闱四灵具臻涌醴横流山见黄人所以显受命之【阙五字】之期运也其余甘露零于丰草野蚕茧于茂树嘉禾神芝竒禽灵兽穷祥极瑞者朞月之间盖七百余见自金天以【阙五字】嘉祥之降未有若今之盛者也是以汉氏睹厯数之去已知神器之有归稽唐禅虞绍天明命厘嫔二女钦授天位
　　皇帝谦退让徳不嗣至于再至于三于是羣公卿士佥曰
　　陛下圣德懿侔两仪皇符昭晰受命咸宜且有熊之兴地出大蝼夏后承统木荣冬敷殷汤革命白狼衔钩周武观【阙五字】方之今日未足以喻而犹以一至之庆宠神当时绍天即祚负扆而治况于大魏灵瑞若兹者乎盖天命不可以辞【阙五字】以意距大统不可以乆旷万国不可以无主宜顺民神速承天序于是
　　皇帝乃回思迁虑旁观庶征上在璿机筮之周易以守筮袭吉五反靡违乃览公卿之议顺皇天之命练吉日【阙四字】唐典之明宪遵大鹿之遗训遂于繁昌筑灵坛设壝宫圭璧储牺牲延公侯卿士常伯常任纳言诸节岳牧邦君虎【阙四字】匈奴南单于东夷南蛮西戎北狄王侯君长之羣入自旗门咸旅于位
　　皇帝乃受天子之籍冠通天袭衮龙穆穆皇皇物有其容上公防祝燔燎棫朴告类上帝望秩五岳烟于六宗徧于羣神【阙三字】晏祥风来臻乃诏有司大赦天下改元正始开皇纲阐帝载殊徽帜革器械脩废官班瑞节同律量衡更姓改物勒崇垂鸿创【阙】作则永保天禄传之罔极
　　碑以挈为契以烟煴爲絪緼以烟于六宗为禋于六宗
　　右魏受禅表篆额在頴昌亦曰钟繇书所谓表者盖表揭其事非表奏之表也碑云黄初元年十月辛未受禅于汉汉纪作乙夘魏志作十一月庚午裴松之注所载甚详盖是月十三日乙夘汉帝使张音奉玺绶诏册禅位于魏魏王辞者三及汉册四至乃以二十九日辛未升坛受命碑之所载是也水经云繁昌城内有三台人谓之繁昌台坛前有二碑其后六字生金论者以为司马金行故曹氏六世迁魏而事晋此盖附会符命之谈也【隶释】
　　黄初元年以颍隂之繁阳亭为繁昌县城内有三台时人谓繁昌台坛前有二碑昔魏文帝禅于此自坛而降曰舜禹之事吾知之矣故其石铭曰遂于繁昌筑灵台也于后其碑六字生金论者以为司马金行故曹氏六世迁魏而事晋也【水经注】
　　魏受禅表王朗文梁鹄书钟繇镌字谓之三絶【刘禹锡嘉话】
　　右魏受禅碑世传为梁鹄书而顔真卿又以为钟繇书莫知孰是按汉献帝纪延康元年十月乙夘皇帝逊位魏王称天子又按魏志是歳十一月葬士卒死亡者犹称令是月丙午汉帝使张愔奉玺绶庚午王升坛受禅又是月癸酉奉汉帝为山阳公而此碑云十月辛未受禅于汉三家之説皆不同今据裴松之注魏志备列汉魏禅代诏册书令羣臣奏议甚详盖汉实以十月乙夘防诏魏王使张愔奉玺绶而魏王辞让往返三四而后受也又据侍中刘廙奏问太史令许芝今月十七日己未可治坛场又据尚书令桓阶等奏云輙下太史令择元辰今月二十九日可登坛受命盖自十七日己未至二十九日正得辛未以此推之汉魏二纪皆谬而独此碑为是也汉纪乙夘逊位者书其初命而略其辞让往返遂失其实尔魏志十一月癸夘犹称令者当是十月衍一字尔丙午张愔奉玺绶者辞让往返容有之也惟庚午升坛最为缪尔癸夘去癸酉三十一日不得同为十一月此尤谬也禅代大事也而二纪所书如此则史官之失以惑后世者可胜道哉【集古録】
　　书不著书撰人名氏世传以为钟繇书或以为梁鹄书魏文帝黄初元年为坛于繁昌以受汉禅碑不着所立年月在魏文帝庙中【集古録目】
　　延康元年献皇帝诏张愔持节奉玺绶禅位于魏丕即筑坛受禅顾羣臣曰舜禹之事吾知之矣乃立二碑此其一也碑后六字生金説者以为司马金行故曹氏六世迁魏而事晋嘉话録云此碑王朗文梁鹄书钟繇镌时称三絶书断则谓元常八分入妙魏受禅碑为最直言钟元常未知孰是近时士大夫学者多学此碑余谓舍石经而学此碑如学画虎此可与知音者道【集古后録】
　　梁喆书黄初元年许州【金石略】
　　此传是司徒王朗文梁鹄书太傅钟繇刻石谓之三絶碑又云即钟繇书亦未有的据然谓爲钟书者出顔鲁公言或不妄法大都与劝进碑同王元美曰以太傅手腕使书前后出师表刻七尺珉不遂与日月照映哉但其文与事海内士所指而唾骂者宝玩不忍释手孰谓书一艺也又曰余始喜明皇泰山铭见此而怳然自失也汉法方而瘦劲而整寡情而多骨唐法广而肥媚而缓少骨而多态汉如建安唐如三谢时代所压故自不得超也此语得评书三昧并识之【石墨镌华】
　　右受禅表上尊号奏皆元常梁鹄妙迹学书者自此求之而遡乎中郎可全见古人面目矣【牍记】
　　书法同劝进虽小逺汉人雍雍雅度衫履自适亦复矫矫昔莽簒位匈奴犹感汉恩不拜新室印至操碑称南单于诸国皆服或出矫诈若果尔则操奸更出莽上【金石史】
　　魏公卿上尊号奏
　　相国安乐乡侯臣歆大尉都亭侯臣诩御史大夫安陵亭侯臣朗使持节行都督督军车骑将军【阙】　臣仁辅国将军清苑乡侯臣若虎牙将军南昌亭侯臣辅轻军将军都亭侯臣忠冠军将军好畤乡侯臣秋渡辽将军都亭侯臣柔卫国将军明亭侯臣洪使持节行都督督军镇西将军东乡侯臣真使持节行都督督军领扬州刺史征东将军安阳乡侯臣休使持节行都督督军征南将军平陵亭侯臣尚使持节行都督督军徐州刺史镇东将军武安乡侯臣霸使持节左将军中乡侯臣郃使持节右将军建乡侯臣晃使持节前将军都乡侯臣辽使持节后将军华乡侯臣灵匈奴南单于臣京奉常臣贞郎中令臣洽卫尉安国亭侯臣昱太仆臣优大理东武亭侯臣繇大农臣霸少府臣林督军御史将作大匠千秋亭侯臣照中领军中阳侯臣楙中护军臣陟屯骑校尉都亭侯臣祖长水校尉闗内侯臣淩歩兵校尉闗内侯臣福射声校尉闗内侯臣质振威将军湟乡亭侯臣题征虏将军都亭侯臣触振武将军尉猛亭侯臣当忠义将军乐乡亭侯臣生建节将军平乐亭侯臣圃安众将军元就亭侯臣神翼衞将军都亭侯臣衢讨夷将军成迁亭侯臣慎怀逺将军闗内侯臣巽绥边将军常乐亭侯臣后安夷将军髙梁亭侯臣昺奋武将军长安亭侯臣丰武衞将军安昌亭侯臣褚等稽首言臣等前上言汉帝奉天命以固禅羣臣因天命以固请而陛下违天命以固辞臣等顽愚犹知其不可况神只之心乎宜纳许以福海内欣戴之望而丁夘制书诏臣等曰【阙五字魏志云以德则孤不】足以时则虏未灭若以羣贤之灵得保首领终君魏国于孤足矣若孤者胡足以辱四海至乎天瑞人事皆【阙】
