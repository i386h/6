<!-- { "loadSidebar": true } -->
　　赵呉兴曽得洛神十三行于陈集贤灏自题此晋时麻牋思陵极力搜访仅获九行百七十六字故米友仁跋作九行宋末贾似道复得四行七十四字欲续于后则于九行之跋不相属遂以四行别装于后以恱生印及长字印欵之今此本不知犹在人间否余所摹秀州项子京藏是宣和谱中所收吴兴云更有唐人临本后有栁公权跋亦神物也视世所传十三行宋搨何啻霄壤耶其昌【戏鸿堂法帖】
　　草书洛神赋
　　此赋草书世传王大令书然结体殊不类献之而颇似智永疑其遗迹也至洛神小楷则子敬书无疑矣世以小王好书此赋故凡有洛神书本皆归之子敬犹东汉诸碑流传多以为蔡邕书岂尽中郎笔迹哉要当鉴以心目而弗信耳传为佳【东观余论】
　　保母帖
　　右嘉泰癸亥越人掘地得古碑乃晋兴三年乙丑歳王献之之保母李意如圹志也云善为文能草书王谢奴碑定小异耳又有小砚背刻王献之永和五字二者以致行都别镌此本四明楼尚书钥摹以相示字画固妙其辞则有望于八百余年后守官之人自兴宁距今适八百三十余年预知如此盖当时卜地如郭璞辈固不乏也五月二十八日【平园集】
　　保母碑虽近出故是当时所剜较之兰亭真所谓固应不同世人知爱兰亭不知此也丙戌冬伯机得一本继之公余丈得此本令诸人赋诗然后明识中知有此文丁亥八月仆自燕来还亦得一本又有一诗僧许仆一本虽未得然已可拟世人若欲学书不可无此独恨驱驰南北不得尽古人临池之工因公余出示令人重叹孟頫【书画题跋记】
　　撞破烟楼固未然唐摸晋刻絶相悬莫将定武城中石轻比黄閍墓下砖
　　姜侯才气亦人豪辨析区区漫尔劳不向骊黄求驵骏书家自有九方臯
　　临摹旧说范新妇古刻今看李意如却笑南宫米夫子一生辛苦学何书
　　千年郁郁閟重泉渐出还随刼火烟靳惜乾坤如有意流传今我岂无缘【渔阳鲜于枢伯机父题】
　　保母帖藏于项氏鵞羣阁此碑乃献之为乳母书手镌于砖上髙尺一寸阔尺五寸余前有小砚影书类兰亭约二百许字砖已裂为二片后有元人题语及诗数十首兹仅赵吴兴鲜于二公所书见世人极重兰亭不过欧虞所摹唐工所镌未若此本大令所自剜承防因有固应不同之语玉识【瑚网】
　　右王献之保母帖说者谓胜于定武兰亭初刻盖此帖乃献之亲书于甎而又晋工刻之若兰亭则冯承素等钩摹而又唐工镌之所以精神气韵夐然不侔也或者不知犹妄有所疑姜尧章乃作辨评一篇设为问答援引甚详博雅君子宜取而览之正不必求题识之多也【潜溪集】
　　保母帖辞中令帖大令实为北海之滥觞今人知学北海而不追踪大令是以佻而无简直而少致北海曰似我者俗学我者死不虚也赵呉兴犹不免此况余子哉【画禅室随笔】
　　十二月帖
　　晋太宰中书令王献之字子敬十二月帖黄麻纸辞云十二月割至否中秋不复不得想未复还恸理为即甚省如何然胜人何庆等庆等大军下一印曰铎书是唐相王铎印后有君倩字前有绢小帖是禇遂良题曰大令十二月帖此帖运笔如火箸画灰连属无端末如不经意所谓一笔书天下子敬第一帖也元与快雪帖相连苏太简家物上有国老才翁子美题防云卤僧守一所藏先令以命服得之子美子激字志东与余分藏以书画宝玩易之【米芾书史】
　　送棃帖
　　王献之送棃帖云今送棃三百颗晚雪殊不能佳上有黎干黎氏印所谓南方君子者防尾半幅云因太宗书巻首见此两行十字遂连此巻末若珠还合浦劔入延平太和三年三月十日司封员外郎栁公权记后细题一行曰又一帖十二字连之余辨乃右军书云思言叙卒何期但有长叹念告公权误以为子敬也缝有正观半印世南孝先字跋孝先是本朝王曾丞相字刘季孙以一千置得余约以欧阳询真迹二帖王维雪图六幅正透犀带一条砚山一枚玉座珊瑚一枝以易刘见许王铣借余砚山去不即还刘为泽守行两日王始见还约再见易而刘死矣其子以二十千卖与王防唐太宗书窃类子敬公权能于太宗书巻辨出而复误连右军帖为子敬公权知书者乃如此其防冯氏西升经唐经生书也乃谓之禇书者同也盖能书者未必能鉴余既跋定之苏子瞻于是跋诗曰家鸡野鹜同登俎春蚓秋蛇总入奁君家两行十二字气压邺侯三万籖盖以晋史太宗賛贬子敬也然唐太宗力学右军不能至复学虞行书欲上攀右军故大骂子敬耳子敬天真超逸岂父可比也【米芾书史】
　　敬美弟自燕中归得大令此巻后有栁诚悬文与可二跋考诚悬跋盖并右军思言叙卒何期但有长叹念告十二字俱误以为大令故有剑合延平珠还合浦语米元章鉴定之遂析为二巻而子瞻所题家鸡野鹜同登俎春蚓秋蛇总入奁君家两行十二字气压邺侯三万籖盖右军思言帖尾也元章左袒大令故不谓为然而诚悬防后细题又一帖十二字连之语皆为元章所削去恐后览者以诚悬跋语致疑备记于此若大令笔虽稍有缺轶而存者犹自煜煜射人眉睫间元章所称天真烂熳故不虚也诚悬构结淳古生平锋锷敛尽隐然有羮墙思吾弟其善有之【弇州续藁】
　　子敬后几百年而为栁诚悬诚悬又几百年而为文与可前者纸渝故当墨敝后者笔近乃宜色鲜然而墨色浓淡文不及栁栁不及王前后几如倒置乃知古今人不相及非独用笔用墨亦然仲将之墨一防如漆吾不得而见之矣幸有子敬片楮在持是以观凡称右军墨迹墨沈昬淡者皆伪品也【王世懋奉常集】
　　授衣帖
　　右摹本王大令献之授衣帖一卷七十二行有徐僧权陈惠辨押尾盖梁御府法书也笔势闳放实子敬书之合作者政和二年夏四月洛阳官舍装【东观余论】
　　辞中令帖
　　子敬称州民当是上扬州刺史耳盖会稽王时为扬州秉政故也书法遒逸踈爽然右军家范不无少变北海吴兴皆其滥觞少可惜耳【弇州山人藁】
　　大令辞中令帖书家不甚传或出于米元章黄长睿之后耳观其运笔则所谓鳯翥鸾翔似竒反正必非唐以后诸人所能梦见也李北海似得其意【书画眼】
　　中秋帖
　　米姓晋唐法书真迹秘玩目有献之中秋帖赵松雪以为寳晋刻石即此余因出石刻较之间有不类处夫形似且失况其精神气韵欲得之难矣此真迹所以可贵而恨世不多见也【匏翁家藏集】
　　王献之法帖
　　右王献之法帖余尝喜览魏晋以来笔墨遗迹而想前人之髙致也所谓法帖者其事率皆吊哀问病叙暌离通讯问施于家人朋友之间不过数行而已盖其初非用意而逸笔余兴淋漓挥洒或妍或丑百态横生披卷发函烂然在目使人骤见惊絶徐而视之其意态愈无穷尽故使后世得之以为竒玩而想见其人也至于髙文大册何尝用此而今人不然至或弃百事弊精疲力以学书为事业用此终老而穷年者是诚可笑也治平甲辰秋社日书【六一题防】
　　献之帖盖唐人所临其笔法类顔鲁公更俟识者辨之【仝上】
　　王献之杂帖
　　子敬书如河间年少自不拘束此当行草中也宋孝武学书或真行草书杂在一纸或重作数字或学前辈名人能书者而子敬诗赋赞论亦入此书大似未能得子敬当处此可与论书法之至耶谢太傅善书不重子敬每作好书必谓被赏太傅輙题后以答之尝问子敬君书何如右军曰故当胜安曰物论殊不尔子敬曰世人那得知此帖超轶陵突似欲出其家学宜诸人有逸气过父之论也【广川书跋】
　　子敬别帖
　　晁无咎持宗子某所藏子敬三帖使余评之余谓子敬自少刻意书学似恐坠其家声中年自造书妙乃父子名家不能泾渭世人故应异论也谢灵运直谓当胜右军唐文皇谓如枯查饿不知当时何故立论如此人之好恶相异有至是耶子敬谓世人那得知似恐世有妄评者然非笔入三昧岂能于此下转语荘子曰自大视细不明自细视大不尽今论中令父子者皆视大而不尽也【仝上】
　　谢太傅防逸少不取子敬人之好尚各以所见后世论者便以此为据至过有诋訾岂真知子敬父子间耶且学本家法以意相授非入其阃域者孰能知之或为说曰天公问下方人何衣曰衣蚕蚕若何曰喙□□类马色邠邠类虎天公以为谩使下问还报乃信西方诸国闻汉人语蚕吐丝而衣亦以为欺也夫妄言者尝托于无而人或以为有信言者每托于有而人或以为无人之诞信相欺何可胜辨耶后人观子敬书知其立论者皆蚕说也必有得子敬意者然后可与辨此李庠示余别帖窃有感焉天下之迷于是非多矣何可计耶【同上】
　　王中令帖
　　晋书评子敬书谓笔力逺不及父而有媚趣逸少作大字壁间子敬墁之而更为明日视之逸少不能辨也若此则父子间本无分处纵复有异岂应其论至此也当文皇评书便以子敬无屈伸放纵岂知法度尽处乃可言笔墨县解是不知曽求于此也晋史修于唐臣皆贞观时人其论宜如此【同上】
　　王大令帖
　　张怀瓘云子敬草书幼师父而后法张芝仆谓献之行草亦然模矩虽出于逸少而笔气飘飘已面元常庭域矣故自谓与尊故当不同人那得知非夸辞也观此帖纵逸若此而唐文皇目以拘挛饿无乃大贬乎政和甲午歳八月十三日夜云林子黄某观【东观余论】
　　已复此节帖
　　右在朝请大夫新昌石元之家关景仁屡见之尝橅石某见两本字札精妙【寳章待访録】
　　王子敬帖
　　告姜秀还二帖及得奈如告至晚或成伤皆子敬书广袤肥瘦后先不同乃尔岂老稚结字固自异乎抑具诸家法别作体乎【东观余论】
　　袁昻论子敬书以为河朔少年充悦沓拖此书结体正尔而晋书谓其瘦如隆冬枯木非笃论也此帖摹传殊逼真与官帖所録有间矣【仝上】
　　度帖
　　大令之书极易辨大抵无右军八面变化故其辞多间架不茂实所以贵于人间者笔画劲利态致萧踈无一防尘土气无一分桎梏束防非勉强仿效可以梦见诸如此等皆是其真迹无疑【墨林快事】
　　耆旧帖
　　余幼习二王帖见其释文为栁六惠盖缘帖中下字多一带笔而误也及得刘氏释文乃知误自宋人刋误辨正皆不及之则并官帖中亦呼之为六惠矣【墨林快事】
　　羲献法书【元人一十二跋当代三公续跋】
　　王右军东方賛大令洛神赋　后刻普通三年正月徐僧权等天嘉二年十月廿三日中书舍人朱异不学兰亭贮屋梁宓妃曼倩出装潢王家旧物存羲献絶胜遗金发窖藏　商丘宋元
　　晋人真迹千无一真往往皆唐人临摹唐摹既少米氏所谓石刻髙者可降真迹一等此二帖纸墨既佳借观二日得其妙处　汾亭石岩
　　右王右军东方画賛唐人欧阳率更得其笔法而自成一家者大令洛神赋间以章草栁诚悬尝谓子敬好写是赋人间合有数本此其一焉者似不诬矣故乡先生海粟王君旧有此二帖未及临池而先生殁其仲子东字起善者得诸故箧即成轴以袭藏是亦以手泽之气所存匪特为古人翰墨之重也　苏人钱良右敬题
　　二王翰墨妙絶今古笔法初本钟元常后世尚王而少及钟者亦犹周公孔子尊孔而不及周也友人王起善一日见示右军书曼倩画賛大令书洛神赋是其尊人海粟公所藏诚先朝故家旧物起善宜珍藏之毋为萧生所惑也元统乙亥中秋日呉夀民书于蘓台寓舍
