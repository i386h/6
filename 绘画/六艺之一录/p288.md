<!-- { "loadSidebar": true } -->
　　裴休书脱胎于智永而附益以欧阳率更是碑乃是篆额付桞诚悬而已任书何不自量也后世乃有以为胜栁书者儿童之见耳所撰文乃彼家剰语舍本业而拾异类之唾余铺张以见学术真如浪子衣珠行乞亦可哀矣
　　张増书段行琛碑
　　张增无书名所书段公碑遒劲丰逸全得晋人遗法唐石之最佳者可玩也按行琛乃忠烈公秀寔之父长祥頴次忠烈次秀成次同頴史传不载
　　曲阜县文宣王庙记
　　孔温乃先圣三十九代孙能以私俸奏请葺庙赐诏嘉奬碑无书者名劲秀大有顔鲁公栁诚悬遗意其事其书俱足存
　　陆荣书陀罗尼经
　　陆荣所书佛经传世者少止见此本为晋府所藏又有氷亨珍玩印乃冯保家物也字法员健而有风致宋人名家书多从此入手细阅之自见
　　髙氏书鐡弥勒像赞
　　集帖中少女人书所存唯太原参军房璘妻髙氏所书鐡佛颂昔人称其字书简古笔力遒健金石虽经翻刻然简古遒健之致尚在夫男子生而冺冺者何限乃妇人借书名以传后世君子疾没世而名不称焉寜无愧此巾帼哉
　　僧无可寂照碑
　　此碑为段成式文僧无可书成式着酉阳杂俎者好竒之士也无可乃贾岛从弟有诗集行世观其所书矫劲不凢盖亦竒人也
　　僧建初书奘塔铭
　　奘取经西域广为翻译盖大有功于佛教者而史载其夀止云五十六盖中夀也世人佞佛大约求消灾延夀耳而奘宜延而不能延人奈何舍经德而趋异教冀不可必之福乎史云卒于显庆六年至文宗开成四年改葬建塔刘轲为之撰文始云卒于麟德元年享年六十有九餙词也
　　吕秀岩书景教碑
　　秀岩景教流行中国碑书法秀逸遒劲唐石之最佳者余前此未见己亥之秋王文含自秦寄来未知碑在何地何以能完好如此又王长垣送冷朝阳所书碑字法秀頴亦甚完好俱可珍也
　　厐仁显小楷三经
　　厐仁显素无书名而其所书道经整顿浑是唐法可珍也盖宋人书至苏米出而始大变其初固犹存先民法则也
　　宋贡士书西明寺塔铭
　　宋贡士所书碑字法俊逸宛是唐人名手惜书名处石泐无可考耳
　　宋
　　韩魏公北岳庙记
　　余于宋名臣墨迹每每见之独未见公手书此碑仿鲁公书宛如画像賛毅然有不可犯者之色
　　王元美云北岳在曲阳中有一白石梁相传云是舜时从岳飞至者因记于此其说迂诞不可信然古树竒竦有二塑鬼竒甚皆千年外物碑刻亦称是魏公此书全法顔平原而锋距四出令人不可视公之受遗二世以身系轻重此亦可窥一班矣
　　苏文忠书温公碑
　　温公碑在夏邑苏文忠奉防撰书文既宏肆琳琅其音书法端谨大存晋唐遗意文忠第一妙迹也此碑仆后皇统八年夏邑令王廷直重刻之因斵旧石为四前有额后有跋事载元人陈钜夫老杏园诗序及王廷直修复温公墓碑记中此本余得之王都尉家盖未仆以前搨神采奕奕后载玉册王磻奉防摹勒完好如新真竒寳也
　　按司马温公以元祐元年九月卒于位二圣亲临其防哲宗再遣使诏其孤康又遣大臣谕防俾夺遗命从官葬命入内侍省供奉官李永言乗驿诣洓水相地宅于是以十月甲子掘圹发陜觧蒲华四州卒穿土复选尚方百工为具十月复命公从子富挺举之以二年正月辛酉既之期年勅翰林学士苏轼撰碑上亲为篆字以表其首又命永言及公从孙桂督将作百工起楼于墓之东南以居焉楼城凡四丈有五尺七月毕事费公帑一万六千有竒八年九月宣仁皇后崩绍圣元年七月三省言前后臣僚论列元祐以来司马光等罪恶诏追所赠官并諡告及追所赐神道碑额折去官脩碑楼及倒碑磨毁碑文未几熈宁奸党之碑大书深刻皆以为首靖康初元除元祐党禁赠公太师而时已不可为矣按王廷直修复公墓在金皇统八年戊辰乃宋髙宗绍兴之十八年也距绍圣仆碑时计五十有五年时公墓已沦在异域而其臣爱防脩复之如此其视绍圣崇寜为何如也金主卜相乃绘温公之像赐之正中国指爲党魁时也吁可叹哉
　　苏文忠小楷谢启
　　公授殿中丞直史馆具启陈谢手书小楷笔笔钟王公帖中仅见者韩平原石本摹刻亦工
　　苏子瞻仙逰塔题字
　　公为鳯翔判官时游仙游寺塔而记其事字絶似顔鲁公座位帖近人学苏者一味丰腴全未梦见此也
　　苏子瞻海棠诗断石
　　海棠诗仅存百余字楷书端劲似徐季海题经记而风致过之前有小像石亦泐叶石林云海棠诗为东坡先生最得意之作故常喜冩人间刻石有五六本此本予里农人得自古墓中始掘时为鉏镢所壊复规而方之也去其余仅存百字诗前有先生自绘像即小剥泐不妨伟观此石后在黄冈王同轨家每搨以赠人同轨字行甫为蕃育署丞着耳谭及合江亭稿行世
　　米元章书顔鲁公碑隂
　　米老为鲁公碑隂即用鲁公书法竒宕可喜至碑中谓杞欲害公之人而不能害公之仙其说亦竒余以为杞能害公一时而不能不予公以千古固无论仙与不仙也
　　米元章芜湖县新学记
　　芜湖学记黄裳撰文米芾书字法遒劲而韶秀余旧有未防本兵乱失去今虽稍剥然大胜龙井方圆庵诸刻
　　米元章明道观壁记　章圣天临殿记　及天临殿铭三石皆奉勅书頴秀异常唐人不敢望其项背也六月二十二日久旱大雨几席生凉坐小阁上观之竟日
　　米元章天衣懐襌师碑
　　碑文全用彼家语似一篇语録非文也而笔法劲逸絶胜他书后书芾呈盖稿也韩平原脱以上石今墨迹在龚合肥处前缺十余行中亦有数字不同想所书非一本耳
　　黄山谷书狄梁公碑
　　碑为范文正公撰文黄文节书文载梁公事极悉书极端谨不类他书以梁公之勲德文正之文章文节之妙笔可称三絶闻尚有夷齐碑惜未见
　　黄山谷题琴师元公此君轩诗
　　此君轩诗为涪翁极得意之作而书亦潇洒如意不知刻于何地摹手不一然一段清朗之致如霁色在林尚足扑人眉宇也
　　又见山谷緑菜赞刻于卢山庙盖山谷谪居涪城作也緑菜赞赠女子炎玉者炎玉姓史氏名琰字炎玉为张子复妻喜文墨夫妇诗词唱和彚为一编曰和鸣集山谷来涪叙张氏为姑表亲炎玉致緑菜遂为之賛书法甚佳石理已泐姑记其事于后
　　蔡君谟万安桥记
　　泉州万安桥长三千六百尺费至一千四百万事亦钜矣忠惠以一太守不费公帑为之事举而民不怨此忠之所以为忠惠之所以为惠也桥成公召还朝乃大书刻石雄伟开宕堪与桥称
　　蔡君谟荔枝谱
　　荔枝谱书法顔鲁公体格相嫓风骨则逊世代使之然也然宋季诸公能存晋唐法者指不多屈也
　　蔡君谟茶録
　　宋人无工楷法者忠惠茶録出入晋唐间絶搆也此本刻于宋大内彼时已称不昜得余又于友人处见一本结构稍懈大不及此此本后有黄文献手跋云蔡君谟小楷茶録结体似顔平原张景隆刻之汴京又有墨本入绍兴焕章阁摸勒禁中无八分题序字势飘逸颇具晋人风轨此搨是也今皆不传恐当日所书不止一二或别有真迹旦暮遇之亦未可知耳至正三年佛日黄溍记
　　宋翻刻髙从书盘谷序
　　髙从唐贞元间人所书盘谷序端劲有古法世不多见至欧阳文忠修唐书搜罗金石遗文始得此碑人益贵尚至有万钱购之者久之剥落元祐八年济源令傅君俞摹刻之然笔法大有唐致非宋人所及也
　　宋髙宗籍田手诏
　　宋诸帝多能书者而以髙宗为第一此绍兴十七年耕借诏书颁至婺州上石余见思陵手书甚多此诏更觉劲挺近代宸翰未有也
　　卢经书慎刑箴
　　慎刑箴乃晁尚书迥判西京时所作一序一箴极其剀切而进士卢经书刻于石书法整防可爱当时刑罚烦苛四海裹足安得此仁人之言重刋置司刑之座右乎
　　此石序文稍有剥落者録其箴云刑之所设禁暴防淫慎用戒滥利泽惟深如烛于闇如拯于沉所以君子必尽其心慎刑本仁仁者多夀滥刑获报天网不漏严母先见于公有后愿布斯文置诸座右
　　道士于贞庵记
　　于道士元隠殁宣和帝赐之道号乃集唐诸名家书而为记集字絶无凑泊痕风神潇洒髙手也
　　僧参寥书三十六峰赋
　　武林僧参寥从坡公游其所书楼四明三十六峰赋笔法全仿坡公闻彼时徐州有营妓习坡公书人每不能辨盖公为一代伟人即异流妇女咸知企慕效法如此而朝士顾欲杀之而甘心者则独何欤
　　朱元晦先生题愚叜墓
　　朱子大书雄伟异常石已剥落书云呜呼大愚叜君之墓八字以先贤手迹存之
　　龚惇頥书陆宣公祠堂记
　　祠建于淳熈四年吕东莱先生文龚敦頥书文既条逹卓朗书复驯驯雅饬当时事衰微之日而诸君子犹表章正人以维风纪其事尤可记也
　　金
　　脩中岳庙碑
　　碑文为黄久约撰书者止云臣郝而不着其名石又完好非泐也书法方整遒劲大有唐人遗致
　　王庭筠书愽州庙学碑
　　庭筠负书名此碑风骨磊落有襄阳之劲秀而无其倾欹近石不多见者庭筠以名家子仕于完顔年未四十自称黄华老人其意良可悲矣
　　沂州普照寺兴造记
　　碑立于皇统四年集栁诚悬书方整劲秀宛如桞公手迹集者不著名如此妙腕大胜唐僧懐仁此可为知者道耳
　　元
　　赵文敏书张留孙碑
　　元道士张留孙官加开府仪同三司上卿名器之滥至此可笑也赵文敏奉勅书其碑丰伟秀拔最称钜观自徐季海李北海而后未见其匹敌也碑刻两面今巍然矗东岳庙中石理坚致丝毫不壊刻者为茅绍之彼时求公书者非茅刻则不书观摹勒之妙固名手也
　　赵子昻张留孙像赞
　　张道士像赞亦文敏奉勅书字形比碑稍小而更劲逸后有吴全节记亦似文敏书稍乏精采或学文敏者乎记中至比之白乐天司马温公何失伦也
　　赵子昻书僧公碑
　　公少林僧也元人赠大司空开府仪同三司追封晋国公宜当日仁虞院司鹰者皆带中书衔也碑为程钜夫文赵孟頫书稍不及他碑或摹刻者不及茅绍之耳
　　赵子昻书汉番君庙碑
　　番君庙者祀番阳令呉芮也当秦末汉初有功于民世世祀之庙始于范文正公至此重新之文敏书翩欲仙可珍也
　　赵子昻书道士孙道行碑
　　赵文敏书道行碑更觉员秀王元美云姿韵溢出于波拂间盖能用大令指于北海腕者信然
　　赵子昻书捐施题名记
　　记乃文敏小书遒秀絶伦班之晋唐间当无怍色邢子愿云晋人书法以赵文敏为嫡余皆庻出耳知言哉
　　赵子昻书千字文
　　文敏好书千字文余藏其墨迹一卷纯用兰亭法此则兼有李江夏笔意墨寳也
　　赵子昻书姜白石续书谱
　　姜白石续书谱其精义不逊孙防礼更得松雪翁书之可称二絶其书以娑罗碑冩定武兰亭尤属得意之作王元美称此帖精工之极如花月松风娟娟濯濯披襟流连不能自己诚有然者
　　赵子昻书枯树赋
　　禇河南书枯树赋墨迹旧在华补庵家不知何时入故内沧桑后在龚合肥寓余曽借观后有晁旡咎跋字甚竒宕此帖祝枝山集中疑为元人僞作余再四细看无河南秀挺不羣之致枝山之疑非妄赵文敏所临师其意不践其迹员秀温润即河南见之亦当心折乃周公瑕钩摹宜非常刻所能及也
　　赵世延书昭徳殿碑
