<!-- { "loadSidebar": true } -->
　　又省别疏云故当宜微以着赏此既胜事虽风训非嫌非嫌然非所习聊试畧言夫运笔邪则无芒角执手寛则书缓弱防掣短则法拥肿防掣长则法离凘画促则字势横画疎则字形慢拘则乏势放又少则纯骨无媚纯肉无力少墨浮涩多墨苯钝比竝皆然任意所之自然之理也若抑扬得所趣舍无违值笔亷断触势峯郁扬波折节中规合矩分间下注秾纎有方肥痩相和骨肉相称婉婉暖暖视之不足棱棱凛凛常有生气适眼合心便为甲科众家可识亦当复贯串耳六义可工亦当复繇习耳一闻能持一见能记且古且今不无其人大抵为论终归是习程邈所以能变书体为之旧也张芝所以能善书工学之积也既旧且积方可以肆其谈吾少来乃至不能尝画甲子无论于篇纸老而言之亦复何谓正足见嗤于当今贻笑于后代遂有独冠之言览之背热隐真于是乎累真矣此直一艺之工非吾所谓胜事此道心之尘非吾所谓无欲也
　　陶隐居又启
　　二卷中有杂迹谨疏注如别恐未允愚衷并窃所摹者亦以上呈近十余日情虑悚悸无宁涉事遂至淹替不宜复待填毕余条并非用惟叔夜威辇二篇是经书体式追以单郭为恨伏按卷上第数甚为不少前防惟有四卷此书似是宋元嘉中撰集当繇自后多致散失逸少有名之迹不过数首黄庭劝进像赞洛神此等不审犹得存不
　　第二十三卷【今见有十二条在别纸】按此卷是右军书者惟有八条前乐毅论书乃极劲利而非甚用意故颇有坏字太师箴大雅吟用意甚至而更成小拘束乃是书扇题屏风好体其余五片无的可称臣涛言一纸【此书乃不恶而非右军父子不识谁人迹又似是摹】给事黄门一纸治亷沥一纸【凡二篇并是谢安卫军防军任靖书】后又治廉沥狸骨方一纸【是子敬书亦似摹迹】右四条非右军书二十四卷【今见有二十一条在】按此卷是右军书者惟有十一条并非甚合迹兼多漫抹于摹处难复委曲前黄初三年一纸【是后人学右军】缪袭告墓文一纸【是许先生书】抱忧怀痛一纸【是张澄书】五月十一日一纸【是摹王珉书被油】尚想黄绮一纸遂结滞一纸【凡二篇并后人所学甚拙恶】不复展一纸【是子敬书】便复改月一纸【是张翼书】五月十五日繇白一纸【亦是王珉书】治刻方一纸【是谢安书】右一十条非右军书伏恐未垂许以区别今谨上许先生书任靖书如别比方即可知也王珉谢安张澄张翼书公家应有
　　梁武帝又答书
　　省区别诸书良有精赏所异所同所未可知悉可否耳给事黄门二纸为任靖书观所送靖书诸字相附近彼二纸靖书体解杂便当非靖书要复当以防画波撆论极诸家之致此亦非可仓卒运于毫楮且保拙守中也许任二迹并摹者并付反右三纸正书二十六日至嗣公
　　陶隐居又启
　　启伏览前书用意虽止二六而规矩必周后字不出二百亦褒贬大备一言以蔽便书情顿极使元常老骨更蒙荣造子敬懦肌不沈泉夜逸少得进退其间则玉科显然可观若非圣证品析恐爱附近习之风永遂沦迷矣伯英既称草圣元常寔自絶论防所谓殆同璿玑神寳旷世以来莫继斯理既明诸画虎之徒当日就辍笔反古归真方盛世愚管见预闻喜佩无届比世皆髙尚子敬子敬元常继以齐代名实脱畧海内非惟不复知有元常于逸少亦然非排弃所可黜涅而不缁不过数纸今奉此论自舞自蹈未足逞泄冐愿以所摹窃示洪逺思旷此二人皆是均思者必当赞仰踊跃有盈半之益臣与洪逺虽不相识从子诩以学业往来故因之有防但既在阁恐或已应闻知摹者所采字大小不甚均调熟看乃尚可恐笔意大殊此篇方传千载故宜令迹随名偕老益増美晩所奉三防伏循字迹大觉劲密窃恐既以言发意意则应言而手随意运笔与手防故益得谐称下情欢仰寳奉愈至世论咸云江东无复钟迹常以叹息比日竚望中原廓清太之碑可就摹采今论防云真迹虽少可得而推是犹有存者不审可复几字既无出见理冒愿得工人摹填数行脱蒙见此寔为过幸又逸少学钟势巧形密胜于自运不审此例复有几纸来防以黄庭像赞等诸文可更有出给理自运之迹今不复希请学钟妙仰惟殊恩
　　梁武帝又答书
　　钟书乃有一卷传以为真意谓悉是摹学多不足论有两三行许似摹微得钟体逸少学钟的可知近有二十许首此外字细画短多是钟法今始欲令人帖装未便得付来月日有竟者当遣送也
　　陶隐居又启
　　逸少自吴兴以前诸书犹为未称凢厥好迹皆是向在防稽时永和十许年中者从失郡告灵不仕以后畧不复自书皆使此一人世中不能别也见其缓异呼为末年书逸少亾后子敬年十七八全放此人书故遂成与之相似今圣防标题足使众识顿悟于逸少无复末年之讥阮研间近有一人学研书遂不复可别臣比郭摹所得虽粗写字形而无复其用笔迹势不审前后诸卷一两条谨密者可得在出装之例复蒙垂给至年末间不此泽自天直以启审非敢必觊






　　六艺之一録卷二百七十一
<子部,艺术类,书画之属,六艺之一录>
　　钦定四库全书
　　六艺之一録卷二百七十二　　钱唐倪涛撰
　　厯朝书论二
　　梁中书侍郎虞龢论书表
　　臣闻爻画既肇文字载兴六艺归其善八体宣其妙厥后羣能间岀洎乎汉魏钟张擅美晋末二王称英羲之书云顷寻诸名书钟张信为絶伦其余不足存又云吾书比之钟张当抗行张草犹当雁行羊欣云羲之便是小推张不知献之自谓云何欣又云张字形不及右军自然不如小王谢安尝问子敬君书何如右军答云故当胜安曰物论殊不尔子敬答曰世人那得知夫古质而今研数之常也爱妍而薄质人之情也钟张方之二王可谓古矣岂得无妍质之殊且二王暮年皆胜于少父子之间又为今古子敬穷其妍妙固其宜也然优劣既微而防美俱深故同为终古之独絶百代之楷式桓耽玩不能释手乃撰二王纸迹杂有缣素正行之尤美者各为一帙常置左右及南奔虽甚狼狈犹以自随擒获之后莫知所在刘毅颇尚风流亦甚爱书倾意搜求及将败大有所得卢循素善尺牍尤珍名法西南豪士咸慕其风人无长防翕然尚之家赢金币竞逺寻求于是京师三吴之迹颇散四方羲之为防稽献之为吴兴故三吴之近地偏多遗迹也又是末年遒美之时中世宗室诸王尚多素嗤贵游不甚爱好朝廷不甚搜求人间所秘往往不少新渝惠侯雅所爱重悬金招买不计贵贱而轻薄之徒锐意摹学以茅屋漏汁染变纸色加以劳辱使类乆书真伪相糅莫之能别故惠侯所蓄多有非真然招聚既多时有佳迹如献之吴兴二牋足为名法孝武亦纂集佳书都鄙士人多有献奉真伪混杂谢灵运母刘氏子敬之甥故灵运能书而特多王法臣谢病东臯游玩山水守拙乐静求志林壑造次之遇遂纡雅顾预陟泛之游防文咏之末其诸佳法咨意披览愚好既深稍有微解及臣遭遇曲沾恩诱渐渍猷朝夕谘训题勒美恶指示媸妍画之情昭若发蒙于时圣虑未存草体凢诸教令必应真正小不在意则伪谩难识事事留神则难为心力及飞龙之始戚藩告衅方事经畧未遑研习及三年之初始玩寳迹既科简旧秘再诏寻求景和时所散失及乞左右嬖幸者皆原往罪兼赐其直或有顽愚不敢献书遂失五卷多是戏学伏惟陛下爰凝睿思淹留草法拟効渐妍赏析弥妙旬日之间转求精秘字之美恶书之真伪剖判体趣穷微入神机息务闲从容研玩乃使使三吴荆湘诸境穷幽测逺鸠集散逸及羣臣所上数月之间奇迹云萃诏臣与前将军巢尚之司徒防军事徐希秀淮南太守孙奉伯科简二王书评其品题除猥録美供御赏玩遂得游目瓌翰展好寳法锦质绣章烂然毕覩大凢秘藏所録钟繇纸书六百九十七字张芝缣素及纸书四千八百二十五字年代既乆多是简帖张昶缣素及纸书四千七十字毛宏八分缣素书四千五百八十八字索靖纸书五千七百五十五字钟防书五纸四百六十五字是髙祖平秦川所获以赐永嘉公主俄为第中所盗流播始兴及泰始开运地无遁寳诏厐沈搜索遂乃得之又有范仰恒献上张芝缣素书三百九十八字希世之寳潜采累纪隐迹于二王耀美于盛辰别加缮饰在新装二王书所録之外繇是搨书悉用薄纸厚薄不均輙好绉起范装治卷帖小胜犹谓不精孝武使徐爰治防随纸长短参差不同且以数十纸为卷披视不便不易劳茹善恶正草不相分别今所治缮悉改其孝武撰子敬学书戏习十卷为帙传云戏学而不题或真行章草杂在一纸或重作数字或学前辈名人能书者或有聊尔戏书既不留意亦殊猥劣徒闻则録曾不披简卷小者数简大者数十巨细差悬不相匹类是以更裁减以二丈为度亦取小王书古诗赋赞论或草或正言无次第者入戏学部其有恶者悉皆删去卷既调匀书又精好羲之所书紫纸多是少年临川时迹既不足观亦无取焉今搨书皆用大厚纸泯若一体同度剪截皆齐又补接败字体势不失墨色更明凢书虽同在一卷要有优劣今此一卷之中以好者在首下者次之中者最后所以然者人之看书必锐于开轴懈怠于将半既而畧进次遇中品赏悦留连不觉终卷又旧书目帙无次第诸帙中各有第一至于第十脱落散乱卷帙殊等今各题其卷帙所在与目相应虽相涉入终无杂谬又旧以封书纸次相随草正混糅善恶一贯今各随其品不从本封条目纸行凢最字数皆使分明一毫靡遗二王缣素书珊瑚轴二帙二十四卷纸书金轴二帙二十四卷又纸书玳瑁轴五帙五十卷皆互帙金题玉躞织成带又有书扇二帙二卷又纸书飞白章草二帙十五卷并旃檀轴又纸书戏学一帙十二卷玳瑁轴此皆书之冠冕也自此以下别有三品书凢五十二帙五百二十卷悉旃檀轴又羊欣缣素及纸书亦选取其妙者为十八帙一百八十卷皆漆轴而已二王新入书各装为六帙六十卷别充备预又其中入品之余各有条贯足以声华四防价倾五都天府之名珍盛代之伟寳陛下渊昭自天触理必镜凢诸思制莫不妙极乃诏张永更制御纸洁光丽辉日夺目又合秘墨美殊前后色如漆一竟纸笔则一二简毫专用白兔大管丰毛胶漆坚密草书笔悉使长毫以利纵舍之便兼使吴兴郡作青石圆砚质滑而停墨殊胜南方瓦石之器缣素之工殆絶于昔王僧虔寻得其术虽不及古不减郗家所制二王书献之初学父书正体乃不相似至于絶笔章草殊相拟类笔迹流怿宛转妍媚乃欲过之【以下述右军及中令字迹共三十条与书防粹相同已载钟王书类下兹不重録】臣见卫恒古来能书人録一卷时有不通今随事改正并写诸杂势一卷今新装二王镇书定目各六卷又羊欣书目六卷钟张等书目一卷文字之部备矣谨诣省上表并上録势新书以闻六年九月中书侍郎臣虞龢上【法书要録】
　　梁庾元威论书
