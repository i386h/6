<!-- { "loadSidebar": true } -->
　　裴虬怡亭铭永泰元年怡亭在武昌江水中小岛上武昌人谓其地为吴王散花滩亭裴鶠造李阳冰名而篆之裴虬铭李莒八分书刻于岛石常为江水所没故世亦罕传鶠不知何人虬代宗时为代州刺史韩愈为其子复墓志云虬为谏议大夫有宠代宗朝屡谏诤数命以官多辞不拜然唐史不见其事李莒华弟也【集古録】
　　怡亭铭序
　　李阳冰篆书兴国军【金石略】
　　容亭铭
　　元结撰瞿令问篆书永泰二年十一月【金石録】
　　罛尊铭
　　瞿令问八分书道州【金石録】
　　永泰二年洼罇铭元结撰瞿令问书次山喜名之士也其所有为惟恐不异于人所以自传于后世者亦惟恐不竒而无以动人之耳目也视其辞翰可以知矣古之君子诚耻于无闻然不如是之汲汲也【集古録】
　　阳华岩铭
　　瞿令问八分书道州【金石略】
　　永泰二年阳华岩铭瞿令问书元结好竒之士也其所居山水必自名之惟恐不竒而其文章用意亦然而气力不足故少遗韵君子之欲着于不朽者有诸其内而见于外者必得于自然顔子萧然卧于陋巷人莫见其所为而名髙万世所谓得之自然者也结之汲汲于后世之名亦已劳矣【集古録】
　　唐阳华岩铭元结次山作邑令瞿令问以杂体篆之刻之厓上【格古要论】
　　浯台铭
　　浯台铭元结撰篆书无姓名大歴二年六月【金石録】唐永州浯溪铭浯台铭并李廋篆书【金石略】
　　右元结浯台铭斯人之作非好古者不知为可爱也然来者安知无同好也邪【集古録】
　　亭铭大歴三年元结撰瞿令问篆书峿台浯溪亭三铭并在祁阳县　元次山爱祁阳山水遂寓居焉名其溪曰浯溪筑台曰峿台亭曰亭所谓三吾者也台铭刻在台之背甚完整溪铭亭铭刻于东崖石上随石欹斜藓厚难搨而篆笔特佳视台铭更胜别有黄山谷书百余字云与陶介石披榛翦秽得次山铭刻喜而识之又有皇甫湜五言古诗一首次山之子让五言长律一首俱刻在中兴颂之旁【金石文字记】
　　庶子泉铭
　　李阳冰撰并篆书大歴六年三月【金石録】
　　大歴六年庶子泉铭李阳冰撰并书庆歴五年余自河北都转运使贬滁阳屡至阳冰刻石处未甞不徘囘其下庶子泉昔为流谿今为山僧填为平地起屋于其上问其泉则指一大井示余曰此庶子泉也可不惜哉【集古録】
　　右堂铭
　　元结撰篆书无姓名大歴六年又三月【金石録】
　　李氏洼尊铭
　　李阳冰撰并篆书无刻石年月在缙云【复斋碑録】
　　李阳冰琴铭
　　唐李秘监琴铭十字特竒古阳冰小篆惟见于此琴在太常昔陈仪为协律郎甞出以示客余因摹其书今琴入禁中故世以其书贵也沈存中书曰南溟岛上得一木名伽佗罗纹如银屑其坚如石命工斵此琴且谓琴材欲轻松脆滑木坚如石可以制琴所未谕也观此是括未尝见琴其铭亦不尽见也今铭曰以为临岳等此岂为琴材者耶或曰琴之临岳何据曰昔孙绰云逥风临岳刈饰流离成公绥亦曰临岳则济州之丹林顔黄门曰琴首更弦者名临岳琴必以坚木借欲其不刻入也世人既不见琴而铭又少得传括以其书行于世则余不得不辨【广川书跋】
　　怪石铭
　　樊晃撰张从申行书大歴十年十月【金石録】
　　香鑪铭
　　刘朝正书大歴二年【京兆金石録】
　　戏马台铭
　　刘复撰薛宥正书贞元五年七月【金石録】
　　滑州新井铭
　　贾躭撰徐璹正书李腾篆贞元五年十月【金石録】
　　铸鼎原铭
　　王顔撰袁滋篆书贞元十一年正月【金石録】
　　虢州刺史王顔撰华州刺史袁滋籀书铸鼎原者轩辕黄帝铸鼎之所碑以贞元十一年正月立【集古録目】作铭在贞元十一年至十七年韦沨复书识其后以籀为篆盖古者均谓之篆至秦既分始以史籀所书为籀不足异也其曰得玉石佩于原上地深四尺得获之黄帝去今六千四百三十年谓此上升时小臣遗坠物也此则怪矣然原上非人迹所至佩藏土下当时不得不异其説以黄帝为六千年者纬书也三皇逺矣后世推考不得其序史记虽断自黄帝然嵗月尤谬误而纬书之説又皆臆决安可信哉但言者欲引以自神则増多竒怪亦其常也【广川书跋】
　　仙都山铭
　　李敬仲撰王光行书篆额贞元三年冬十月甲申树又一碑张莺撰正书无姓名篆额贞元三年冬十
　　月十日题【复斋碑録】
　　济渎庙祭器铭
　　张洗撰行书无姓名贞元十三年【金石録】
　　右济渎庙祭器铭张洗撰碑云置斋郎六人唐自髙宗以后官不胜其滥矣洗之所记乃开元时事州县祠庙置斋郎六人可知其滥官之然史家不能详载惟于碑刻偶见其一二尔【集古録】
　　右唐济渎北海坛器物铭济源令张洗撰欧公谓洗之所记乃开元时事州县祠庙置斋郎六人官不胜其滥又谓史家不能详载惟于碑刻见之按碑作于贞元十三年欧公误以贞元为开元且碑载庙有令一人祝史一人则其官不止于斋郎考之唐书百官志五岳四渎令各一人主掌祀事此外又有祝史各三人斋郎各十三人则官之滥又不止如欧阳公所书而史家亦未甞不详载也但与碑有不同耳【金薤琳琅】
　　胥山铭
　　卢光辅撰王遹正书元和十年十一月【金石録】
　　栁州井铭
　　栁宗元撰沈传师正书长庆三年【金石録】
　　右唐栁州井铭栁宗元撰沈传师书字画颇不工疑后人伪为然以子厚集本校之不同者数字此本为善又恐工人模刻不甚精好尔更俟识者辨之【金石録】
　　幡竿石铭
　　窦巩撰并正书长庆四年十月【金石録】
　　桂阳岩铭
　　李涉撰八分书无姓名宝歴二年【金石録】
　　放生池铭
　　宝歴元年四月二十一日连州刺史蒋防立【复斋碑録】
　　水泉铭
　　大歴间容州刺史元结撰贞元十二年正月十六日韦武重修并书在梧州【复斋碑録】
　　重阳亭铭
　　李商隠撰正书无姓名大中八年九月【金石録】
　　砥柱铭
　　栁公权书西京【金石略】
　　薛纯陀奉勅书砥柱铭当时如虞伯施褚登善号能书者皆避而让之其后栁诚悬爱其书恐失其次第则又别书于石【广川书跋】
　　冰清琴铭
　　右冰清琴铭词翰皆不俗可喜题曰晋陵子而不著名氏岂非隠者与琴藏太常寺协律郎陈沂家沂死纳于圹中【金石録】
　　博阳郡北岳恒山铭
　　封安天王之铭今在曲阳县北岳庙中碑隂文康杰撰戴千龄八分书【金石文字记】
　　右大唐博阳郡北岳恒山封安天王之铭并序乃翰林李荃文吴郡戴千龄书书方劲有力不类唐人【牍纪】
　　傅岩铭
　　吕温作山西平阳府平陆县东【古今碑刻记】
　　圯桥铭
　　梁肃撰在淮安府邳县城南隅张良遇黄石公于此【古今碑刻记】
　　冰井铭
　　元结作在梧州府城东北【古今碑刻记】
　　涵晖谷铭
　　元结撰在韶州府英徳县鸣弦峯【古今碑刻记】
　　异泉铭
　　元结作在大冶县囘山洞【古今碑刻记】
　　武冈山铭
　　栁宗元撰在宝庆府城北【古今碑刻记】
　　虢国公主花台铭
　　申屠液书【金石表】
　　唐书公主列传虢国公主顺宗女始封清源县主
　　赠比干铭　薛纯陀分书卫州【金石略】
　　昆明池堰铭　京兆府【金石略】
　　天目山铭　杭州【金石略】
　　岐国杜公淮南遗爱碑铭权载之撰【舆地碑目】
　　江州南湖隄铭　李翺撰【舆地碑目】
　　唐建后周逍遥公韦夐晒书台铭
　　令狐楚撰并书元和十二年【京兆金石録】
　　释氏
　　王居士砖塔铭
　　显庆三年上官灵芝撰敬客正书【金石文字记】
　　幽州石浮图铭
　　景云二年甯思道书【金石文字记】
　　少林寺戒坛铭
　　三藏法师义净撰张杰八分书开元二年正月【金石録】开元三年正月十五日立南馆学生张杰书【金薤琳琅】少林戒坛铭开元三年为学生张杰书当是时杰应尚少且不以书名而笔法老成乃尔乃时未尽习帝书故犹有瘦劲意【弇州续藁】
　　易州云居寺石浮图铭
　　开元十年易州府遂城县书助教梁髙望书【吉金贞石志】
　　神泉寺石经西塔铭
　　卢昭明撰田吕正书开元十二年正月【金石録】
　　栾骑都尉薛良佐塔铭
　　天宝三载再从兄钧撰弟良史正书文言年止二十八卒于里第塔于终南山施陁林善知识之次此官而葬以僧者也【金石文字记】
　　施石台铭
　　赵僎撰并行书开元十五年【金石録】
　　栾城县孙阳施石防铭在平山县赵僎撰并行书开元丁夘嵗【复斋碑録】
　　尊胜石幢铭
　　崔恁撰王士则八分书天宝九年六月【金石録】
　　陀罗尼经石幢铭
　　大歴六年僧昔真撰布衣康玠行书今在富平县六井【金石文字记】
　　般若台铭
　　李阳冰撰大歴七年【金石録】
　　大歴七年李阳冰篆书今在福州乌石山　闽中絶少古刻鼓山题刻如麻无一唐迹唯此铭在三山为最古又闻石塔寺有唐贞元中碑余未之见【金石文字记】
　　七佛铭
　　在河中府【金石畧】
　　大行禅师徳幢铭
　　韩覃撰并行书开元二十六年二月【金石録】
　　通神寺凤阳门铭
　　八分书无书撰人姓名【金石録】
　　宁照寺钟铭
　　万年寺钟铭
　　常觉寺铜钟铭
　　永泰寺钟铭
　　防圣寺钟铭【已上五则俱见前十六卷金刻】
　　下石龙浮胜院磨崖心印铭
　　翰林学士梁肃文【舆地碑目】
　　仙岩寺铭
　　司空表圣文【舆地碑目】
　　三祖信心铭
　　沙门师立述沈咸正书并篆额干符五年正月【诸道石刻録】
　　道家
　　太和先生王宗口授铭
　　王徴君临终口授铭垂拱二年四月弟绍宗甄録并书今在嵩山老君洞徴君即王宗也【金石文字记】
　　仙坛山铭
　　并石天尊像一唐道士周道赐书铭不着撰人名氏初道士宋文斡以山石自然成形因立坛其后县令岑仲琢石为像碑以圣厯三年立在溧水【集古録目】
　　冦法师道徳铭
　　王道珪撰段元述正书长安三年【金石録】
　　淳和观钟铭
　　郭阶撰郭阳正书乾元二年正月十五日建【复斋碑録】
　　孙真人养生铭
　　八分书在嘉州【金石略】
　　元皇帝道徳铭
　　李华撰张敬仙书不着年月【金石録】
　　朱凤山观铭
　　长史袁玘文在顺庆府【舆地碑目】
　　真源观钟铭
　　太清宫钟铭
　　紫极宫钟铭
　　曲阿县齐乡观钟铭
　　景龙观钟铭【已上五则俱见前十六卷金刻】
　　补
　　修建功徳铭
　　湖州刺史萧公创建佛室造三世佛及诸功徳铭武康令韩重撰前衢州龙游县尉徐浩书邱悌篆额大厯六年立【复斋碑録】
　　唐立隋司徒陈公舍宅造寺铭
　　沙门徳宣撰王遂书天宝四年述元和十五年四月建【复斋碑録】
　　炉峯道场钟铭
　　僧世用述赵景行书大和四年七月【复斋碑録】
　　六艺之一録卷八十二
<子部,艺术类,书画之属,六艺之一录>
　　钦定四库全书
　　六艺之一録卷八十三　　　　钱唐倪涛撰
