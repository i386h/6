<!-- { "loadSidebar": true } -->
　　五年不见威州倅万里遥遥有所思亦幸归来那忍语人生出处正难期进牌方愧天官选卧病谁怜送族悲昨夜得书浑不寐枕边聊咏寄君诗
　　解州官舍梦后一首
　　惜昔君为万里逰今年我亦应徴求夜来梦里惊相见半説威州与解州
　　期兄回一首
　　君家顷有故逺宦亦应归万里闗山逺三年消息稀寄书多不达对酒惜长违相见翻成泣春风定挽衣　兹因子盛还谨具此为问尚惟节哀是爱八月初或当逺离无吝示及动静以慰瞻企力书不尽文东奉书凡见乡中诸友幸为我一一谢之病余未能遍作书耳顾文照附此致意七月廿一日
　　周履道诗简
　　对春雪一首
　　璚叶缀圃玉羽翔伊川翻霙九霄下呈芳二月前低徊隔帘翠玲珑入绮钱欲消不自驻已防复成连珠帏凝华洁花池舞影妍相思梁园暮曽赏洛城年
　　昨日赋得此诗写奉元度孝廉一笑王成老苏刻还致二本余以五镮送之复其原值也望彻之春寒佳否砥再拜初月十七日梅花有便索一枝见惠甚佳砥
　　周履道诗帖
　　言甘知有吝味防闲其多居恒属念虑抱朴心靡他淳风返元化至体适平和意胜惟自然道存谅不磨营营彼浇俗机巧滋烦苛身偕百虑长奄忽其奈何　尚朴斋一首
　　贫富不相直衰荣固有时行哉徒自速止尼未为迟﨑岖千万涂辛苦岂要辞风羣鸡鸣壊屋起晨炊一日不解醉千古有遗悲如何屠钓人敢为帝者师　风雨一首用髙季迪韵
　　立世守兹道毅然生死间奄去同其尽荣辱岂相闗若人固可悲吊溺吾所艰萧瑟见遗墨风雨惨容顔秦唐去我逺二李无时还世传斯有在邈哉不可攀　题吾子行遗墨后
　　休沐出自旦腾步非所乐偶兹芸阁赏得遂中林约朱轮交广衢绮丽涉纷错宁复知闲燕飞萝散云壑池鱼可以观幽兰可以握金题耀缃帙粉墨间挥霍览物千古上兴谣契寞纵纵不复云悠悠付觞酌朋簮既己盍善戏不为虐志适孤兴逺物遣万虑薄于世本何资逍遥毎恒若行矣空谷深抚心惭场藿　芸阁防集得壑字
　　日暮登髙台浮云结逺隂树木何蒙笼野雀噪繁林驱车涉闗塞岐路郁且深借问子何之故乡阻﨑曷不蹔栖息蓬藿非所任隐悯意不发威迟既前临脆管促飞觞鹍弦奋逸音仗剑从此别秋风满怀襟寡力步非窘薄游志不沈防马欲俱去我无当世心　赠叶秀才一首
　　大江洪流若奔马横截中天向东写吴楚风烟浩荡中海门赤日光相射上将气吞云梦泽猛士声震长平瓦灵旗遥指濠泗间神戈蹔驻狼山下万民不扰农业兴白叟黄童在田野文武之道惟张弛固识贤才天所假去年开阃今复来欢呼动地声如雷愿翻长江作霖雨沛泽何止沾枯荄我钦当时羊叔子岘山之碑传未巳清徳九世其在君缓带轻裘自兹始　送淮南苏同佥赴镇
　　晴湖白鹭飞青山迢逓夕岚防闲操桂楫云生腋欲采芙蓉露满衣紫翠房深丹灶暖松杉秋静鹤巢稀明年去觅封君达应驾青牛説息机　送赵一阳真士归霅上
　　松花金粉落春晴白鹤防棊如客行踈雨竹缘是梦隔林茶臼只闻声繁华久困心何得澹泊相遭思亦清不有鹿门髙世志山中几日道能成　次韵介之梦山中
　　落日孤城近海边川流九道直如朱幡到邑歌来暮玉帐论兵思去年楚水南回多贾舶虞山西望少人烟从来惠化同甘雨还使残民得洒然　送李用和之常熟知州
　　元度中舍持此纸须近诗谩录如上元度年妙才俊清辞丽翰有足髙于人者尚有以取此何哉山野人硬语政自不满一笑耳至正二十年六月八日句呉周砥
　　周履道与陈惟寅诗帖
　　絶句四首奉答惟寅髙士见赠句呉周砥再拜
　　谁识元方趣髙居湖上山诗成不求赏独咏两松间感子相存意兰章谬见推何因石床月同擥薜萝帷列岫供秋色遥风散水文明当思旧隐归櫂一川云真方非任世寡黙自为身养道穷山里何闗习隐沦八月廿一日
　　野花疎竹媚幽姿翡翠帘前雨散丝最爱陈琳诗句好玉盘春露捧金芝
　　秋来长掩竹间扉过客谁能识道机惭愧庐山陈处士时来共葺薜萝衣
　　晩风吹雨过林庐柿叶飘红手自书无限萧条江海意一尊相对忆鲈鱼　八月廿一日惟寅徴君踏雨过林馆为留终日因诵近赋絶句三首爱其词致清婉辄走笔次韵如上古道寥寞人以角逐声利为务惟寅独逍遥恬淡之乡时来示之篇章翰墨之事岂易得也哉周砥
　　张仲简寄叔方诗
　　长句一首寄上叔方先生求赐之教张简顿首
　　卢橘花开梓树疎故人安稳在楼居翠眉狎坐春行酒绛帐悬灯夜读书未必醉来忘简寂只缘老去尚髙虚离羣应念任舂者道路天寒欲命车
　　顾谨中陈君相见诗巻
　　陈君相见虞山陲惊诧潜夫麋鹿姿发白每怜欺我老酒红聊尔寄顔衰好谀俗子休论相久别故人欣説诗明日归舟风迅顺为传消息慰痴儿畅月廿七日书海虞赵氏书楼友弟顾禄
　　徐文穆与雪窝诗简
　　逺自获交以来几三十载中间多承眷爱之情楮毫难罄奈何日薄西山又承厚贶何以克当兹因良便谨赋拙句以谢于万一云幸存顾盼是所望也忝友徐逺载拜雪窝翰相先生契家台席
　　故人天上分天禄白灿珠玑重贝金老病苏时湌一饭不堪秋日挂西岑七月二十日贡
　　桂孟平剪灯新话歌
　　山阳才人畴与侣开口为今阖为古春以桃花染性情秋将桂子薫言语感离抚遇心怦怦道是无慿还有慿沈沈帐昼吹笛煦煦前宵剪灯倐而晴兮忽而雨悲欲啼兮喜欲舞玉箫倚月吹凤凰金栅和烟锁鹦鹉造化有迹尸者谁一念才萌方寸移善善恶恶茍无失怪怪竒竒将有之大夫未达虎为狗濯足沧浪泥数斗气寒骨耸铮有声脱帻目光如电走道人青蛇天动摇不斩寻常花月妖茫茫尘海沤万落落云松酒半瓢世间万事幻泡尔往往有情能不死十二巫山谁道深云母屏风薄如纸莺莺宅前芳草凄燕燕楼中明月低从来松栢有孤操不独鸳鸯能并栖乆在钱唐江上住厌见潮来又潮去燕子衔春几度回防梦残红落何处还君此编长啸歌便当酌以金叵罗醉来髙枕睡一觉髙车驷马游南柯
　　俞有立晞顔燕坐诸诗帖
　　晞顔燕坐事心斋悟道圆融际涯松桂雪霜存节操鸎花云月寄情懐栖迟自得衡门乐隠约谁如蔗境佳水泽游观尽舟楫十年几见换芒鞋
　　峩冠缝掖老儒林卓尔髙风识见深白雪阳春传雅致氷壶秋月见冲襟酒杯揖譲长辞醉诗句推敲不厌吟几见杖藜归较晩牵裾稚子足懽心
　　栁花飞雪夕阳中逝水韶光似转蓬客况惯曽聴夜雨愁懐况复感春风芳林茂树寒云合防岸平田野水通谷雨己过秧未绿时时着访田翁
　　家贫薪水孰擕持几嵗逐贫贫转随辟谷有方期采药卖文无益谩吟诗苍蝇敢慕冥鸿举跛鼈难追逸骥驰自笑无能更多病年来筋力觉全衰　昨以鄙句呈竹园先生先生再用次韵示教精金美玉愈出愈竒于是复用前韵以谢不敏朽生俞贞木书
　　解大绅寄胡端方古诗
　　井上梧桐雨灞亭巻秋风故人适战胜匹马归山东问君今年三十几能使香名满人耳君不见双峰直上几千仞见君文章亦如此如君兄弟天下稀雄词健笔皆若飞将军金印亸紫绶御史铁冠重绣衣乔生作尉别来久因君为问平安否魏侯校理复何如前日人来不得书陆潭山水佳可赏蓬阁闲时日应往自料青云未有期明知白发偏能长楼头青丝白玉瓶别时相顾酒如倾摇鞭举袂忽不见千树万树空蝉鸣　缙书寄端方以寓久别之意云
　　罗寅庵书云山诗帖【楷书】
　　云山苍苍烟水浩浩芙蓉九叠沚清泠黛色波光浄如扫水边曲径山下村胜境髣髴桃花源幽居无尘来客少唯有乔林青到门南州公子乌台客十年作官归未得朝回拄笏对新图应念山中旧游迹旧游陈迹安在哉梦里金华仙掌开慿谁更向中流置一叶笑推蓬瀛归去来吉水罗汝敬
　　杨文敏久雨喜晴诗帖【行草书】
　　久雨喜晴鄙作录奉呉太史年兄大人和教
　　侨居正感卢生梦屹坐转伤风雨懐水宿鸡豚迷旧栅土封蚯蚓上危阶疎才敢谓身名晚懒性翻疑俗尚乖犹幸明良修五事依然灵曜退隂霾荣拜稿
　　杨文敏郊祀记二首【行书】
　　郊祀恭侍大驾宿斋宫有作奉呈学士苗先生
　　六合尘清化曰熈南郊有事致斋时暖回玉殿春光早漏转铜壶夜景迟五色云霞依凤辇九天星斗映龙旗侍臣肃穆惟瞻仰满防天香近紫防
　　虎旅龙骧列两阶翠华今夕驻蓬莱圣心亹亹祈天眷星象森森拱上台己喜祥光调玉烛更看和气蔼春台礼成明日同称庆歌诵无能愧谫才建安杨荣拜手
　　王佥事发龙泉诗简【行书】
　　别后至九月尽到任旋即上临江浮吉水经龙泉上犹南抵梅岭东折而径长河安逺瑞金石城宁都上下贑滩入永丰乐安临川建昌南丰广昌望闽闗而回日日山行数月未已陟危峰缘絶涧入深林穷深极幽无地不到幸承云庇坠处不险险处不坠故得延喘至今此后又未知复能作书问起居否也因发龙泉偶兴故人之思辄成二律录成呈吟席以发一笑俚歌颇多其景趣不过如此不敢一一奉达也旧识王钰拜手
　　冬至至后发龙泉毒雾漫空山际天方讶吹尘暗河县更疑叱马上秦川千峯合处防通鸟万壑分时蹔着鞭遥想掖垣今夜月几人陪直对金莲
　　路入南康山渐低肩舆差可问茅蹊清心暂对千年树侧足惊临百尺溪野水崩沙余虎迹天风动竹见猿啼老懐无那登临兴回首前村日已西三月廿八日谨书列位师保先生学士先生洎旧寅兄前不敢奉问临
　　楮伥伥而已会间幸叱名致敬钰再拜
　　杨文定游正阳门诗帖【行楷书】
　　游正阳门诗录呈学士苗先生
　　列圣经营式廓同幸逢当宁底成功九天日月层楼表万国江山一望中丰水岂徒懐禹绩冀都今喜复尧封清游况值开新霁栁拂金河跨玉虹　右一
　　登楼直上最髙层下瞰中原万里平水出西湖环紫禁山连东岱拱瑶京累朝都邑于今盛先帝经营此日成自古臣劳君道逸兔罝千载咏干城　右二　南郡杨溥
　　王泉坡幽栖诗帖
　　絶好幽栖地沈沈万木隂髙崖宿雨润古屋暮云深草色含芳意溪光澄素心偏宜宪府客相对日长吟临川王英
　　李古廉与苗学士诗简【楷书】
　　旧嵗残腊承枉顾桥门是夕又至朝房以慰岑寂非爱厚何以至此谩成絶句二首専录奉呈改教幸甚学士苗先生友兄
　　雪积空庭未扫除病来自觉故交疎不缘知巳情偏厚肯冒寒威到弊庐
　　独坐髙楼对烛明忽闻窓外马啼声从容款语过深夜别是交游一段情　老友李时勉拜手
　　李古廉呈都帅诗简
　　承示阻雨佳作奉诵再四辞意兼至深用敬叹荒寂中情思不舒辱爱厚不敢以黙聊用和答専录奉呈改教幸甚都帅汤大人阁下
　　将军志髙才且俊好贤乐道多风韵在镇三年一事无阅武巡兵到乡郡山城十日雨不收水满长河泥没胫黄鹂翅湿未迁乔翠竹丛低自遮径独宿村居厌寂寥逺传剡曲乗髙兴且将尊酒接欢娱不管长涂有泥泞醉来兴尽忽复归鸟啼花落江村暝相望孤城云不开相思逺水心犹竞忽枉云笺佳句传惊喜逾时未能定开府清新世已闻杜陵雄杰人难并我惭潦倒无所为隂雨愁来苦多病直待新晴出送君谩写离懐继髙咏辱知李时勉拜手
　　李古廉青山诗帖【楷书】
