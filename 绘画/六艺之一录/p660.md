<!-- { "loadSidebar": true } -->
　　题萧子云书云唐太宗评萧子云书云行行如纡春蚓字字若绾秋蛇今观其遗迹信虚得名耳【东坡题跋】今世所传萧子云书或见之碑转相拓搨刻深画重去真逺矣虽况以春蚓秋蛇人不谓过也丽正所藏盖自唐贞观入録后散亡民间张河东初购得之五代入江南李氏江南平始还内府今视其书与世间所闻异矣劲特挺拔更无后世俗态笔迹健瘦萦丝索鐡屈折尽妙不露筋络求于纎瘦浓淡未尝有遗恨也昔传子云作笔心用胎髪故得纎细不失或疑非兎毫不足称劲是不然丰狐之柱路扈尝用之但不知胎毛非壮髪不知可用以作笔此余未之考也【广川书跋】萧子云五十二体书一卷【唐书艺文志】
　　萧特
　　萧特字世逹子云子亦善草时人比之卫瓘卫恒武帝常使特书及奏帝曰子敬之迹不及逸少萧特之书遂逼于父位太子舍人海盐令【南史萧子云集】
　　简文帝撰特墓志云银钩之巧重世遹隽况此临池蝉轻露润【梁简文帝传】
　　窦臮述书赋评已见
　　注云今见正行草书具姓名共有二十六纸
　　陶景
　　陶景字通眀丹阳秣陵人也幼有异操年四五嵗恒以荻为笔画灰中学书及长读书万余卷善琴棋工草齐永眀十年辞禄止句曲山自号华阳陶隠居人间书札即以隠居代名梁武早与之游即位后书问不絶大事谘询时人谓为山中宰相赠大中大夫諡贞白先生【南史本传】
　　陶景字通眀秣陵人隠居丹阳茅山善书师祖钟王采其气骨然时称与萧子云阮研等各得右军一体其真书劲利欧虞徃徃不如行入能【书断】
　　陶景字通眀丹阳秣陵人也身长七尺四寸神采耸秀有仙风道骨读书万余卷善琴棋工草而行书尤妙大率以钟王为法骼力不至而逸气有余然苦心笃志未尝懈倦无纸墨则至于以荻画灰苦恨无书以为楷式则愿作主书吏故其答武帝论书云愚固博渉患未能精其刻意于学有至于此袁昻谓其书如吴兴小儿形虽未成长而骨体甚骏快李嗣真亦云如丽景霜空鹰隼初击俱以骏快称今观其书信乎其非虚言也景少得养生之道初为诸王侍读除奉朝请即上章辞禄止于句容之句曲山自号华阳隠居辟谷导引老而童顔真神仙中人也后赠中散大夫今御府所藏行书六杨琼瑶密辞　华阳洞天帖　屈画帖　茅山帖　带名帖　茅山仙迹【宣和书谱】
　　袁昻书评见前
　　庾肩吾书品列中之下
　　李嗣真书后品列中中品
　　窦臮述书赋评已见
　　注云今见具姓名正行书一十二行
　　隠居书自竒世传画版帖及焦山瘗鹤铭皆其遗迹【东观余论】
　　阮研
　　阮研字文机陈留人官至交州刺史善书其行草出于大王甚精熟若飞泉交注奔竞不息时称萧陶等各得右军一体而此公筋力俱优比之于勇则披坚执锐所向无前喻之于谈则缓頬朶颐离坚合异有李信王离之攻伐无子贡鲁连之变通其则习于钟公风神稍怯庾肩吾云阮居今稽古窥众妙之门虽师王祖钟终成别搆一法矣然迟速之对可方于陆柬之则意此公性急亦犹枚臯文章敏疾长卿制作淹迟各一时之妙也行草入妙书入能【书断】阮研字文机陈留人官止荆州刺史善书师王羲之书作行草尤卓絶若飞泉交注奔竞不息当时萧子云陶景辈谓各得羲之之一体然萧子云绵弱终不迨研至于书则法钟繇而风神所不及袁昻评研书如贵胄失品次丛萃不能复排突英贤则研之书亦不可谓无利钝也今御府所藏草书三宰相帖欣泰帖得书帖【宣和书谱】
　　袁昻书评见前
　　庾肩吾书品列上之下
　　李嗣真后书品列中上品
　　窦臮述书赋评已见
　　注云今见具姓名正行草书五十余纸
　　傅昭
　　傅昭字茂逺北地灵州人普通五年为散骑常侍金紫光禄大夫昭终日端居以书记为乐虽老不衰博极古今无所遗失世称为学府【南史本传】
　　窦臮述书赋评已见
　　注云今见具姓名草书一纸一十一行
　　江蒨
　　江蒨字彦标济阳考城人也幼聪警读书过口成诵天监中迁光禄大夫諡肃【南史本传】
　　窦臮述书赋评已见
　　注云今见具姓名行书一纸三行
　　江禄
　　江禄字彦遐蒨之弟幼笃学有文章工书善琴后为唐侯相【南史本传】
　　刘孝绰
　　刘孝绰字孝绰本名冉小字阿士绘子彭城人也幼聪敏七嵗能属文兼善草自以书似父乃变为别体后为秘书监
　　王僧孺
　　王僧孺字僧孺东海郯人也魏卫将军肃八世孙幼聪慧家贫尝佣书以养母写毕讽诵亦了工属文善楷转北中郎谘议参军【南史本传】
　　王籍
　　王籍字文海僧祐之子好学有才气为诗慕谢灵运后为唐侯相籍又甚工草书笔势遒放盖孔琳之流亚也【南史本传】
　　庾肩吾书品列下之中
　　窦臮述书赋评已见
　　注云今见具姓名草书凡八行
　　王志
　　王志字次道琅琊临沂人祖昙首父僧防慈之弟也天监九年为散骑常侍金紫光禄大夫志善藁当时以为楷法齐游击将军徐希秀亦号能书常谓志为书圣
　　窦臮述书赋评己见
　　注云今见具姓名行书三帖共七行
　　王彬
　　王彬字思文僧防子也好文章习篆与志齐名时人为之语曰三真六草为天下寳梁天监中歴吏部尚书秘书监【南史】
　　王骞
　　王骞字思寂本字成昙首曽孙骞梁武帝时为度支尚书给事中赠金紫光禄大夫諡曰安【南史本传】神功元年鳯阁侍郎王方庆进遗迹一卷有五代祖骞书
　　王筠
　　王筠字元礼一字徳柔僧防之孙也七嵗能属文沈约于郊居宅阁斋请筠为草木十咏书之壁简文即位为太子詹事其自序云余少好抄书老而弥笃虽遇见瞥观皆即疏记习与性成不觉笔倦幼年读五经爱左氏春秋凡三过五抄余经及周官仪礼国语尔雅山海经本草并再抄未尝倩人假手并躬自抄録大小百余卷【南史本传】
　　王筠字元礼琅琊临沂人官至太子詹事筠天资頴悟自七嵗能属文年十六为芍药赋见者皆赏其竒絶及长而学益工与从兄泰齐名一时如陈郡谢览弟举亦有重誉人为之语曰谢有览举王有养炬炬即泰养即筠并小字也尚书令沈约为当时辞宗每慎许可见筠文必咨嗟吟咏以为己所不逮尝作草木十咏书于约郊居之壁不加篇题约谓人曰此诗指物呈形无假题目一日从容启梁髙祖曰晚来名家惟见王筠独歩是约之所许盖不诬矣迁中书舍人掌东宫书记昭眀太子宴于元圃太子执筠之袖抚刘孝绰之肩云所谓左把浮邱防右拍洪崖肩其见重如此筠即僧防之孙僧防以书名世而筠于书遂复有家传之学尤喜手抄书史至寓目瞥观皆即疏记自是笔端复熟纵使不学亦自超诣尤工行书然筠性淳厚不以艺能髙人故于书世罕其传要是王谢家风范自应度越流辈今御府所藏行书一至节帖【宣和书谱】
　　栁恽
　　栁恽字文畅世隆子河东解人也少有志行好学善尺牍再为吴兴太守【南史本传】
　　栁恽书纵横廓落大意不凡而徳体未备【梁武帝评书】
　　朱异
　　朱异字彦和吴郡钱塘人也居贫以佣书自业写毕便诵渉猎文史兼通杂艺博奕书算皆其所长沈约戯曰卿年少何乃不亷天下唯有文义棋书卿一时将去太清二年为中领军赠尚书右仆射【尚书本传】窦臮述书赋评已见
　　注云今见具姓名草书一纸十三行
　　徐僧权
　　徐僧权东海人也东宫通事舍人领秘书以善书知名【徐伯阳传】
　　庾黔娄
　　庾黔娄字子贞一字贞正易之子新野人少好学多所讲诵梁散骑侍郎【南史本传】
　　庾肩吾书品列下之上
　　庾肩吾
　　庾肩吾字慎之八嵗能赋诗初为晋安国王常侍王命肩吾等十人抄撰众籍丰其果馔号髙斋处士歴江州刺史封武康县侯赠中书令【南史本传】
　　肩吾书品论云余自少迄长留心兹艺敏手谢于临池锐意同于削板【法书要録】
　　庾肩吾字叔慎新野人官至度支尚书才华既秀草兼善累纪専精徧探名法可谓赡闻之士也变态殊妍多惭质素虽有竒尚手不称情乏于精力文胜质则史是之谓乎尝作书品亦有佳致大寳元年卒肩吾草入能子信亦工草书时有殷钧范懐约顔协等并善书有名于世【书断】
　　李嗣真书后品列下上品
　　殷钧
　　殷钧字季和陈郡长平人仲堪五世孙也好学有思理善书为当时楷法梁武帝时歴秘书丞启校定秘阁四部书又受诏料检西省法书古迹列为品目后为国子祭酒諡贞【南史】
　　袁昻书评见前
　　庾肩吾书品列中之上
　　窦臮述书赋评见前
　　注云今见行草书两帖共有一纸三行
　　顔协
　　顔协字子和琅琊临沂人也博渉羣书工于草飞白时吴人范懐约能书协学其书殆过真也荆楚碑碣皆协所书湘东王出镇荆州以为记室【南史本传】
　　范懐约
　　范懐约吴郡人梁东宫侍书【述书赋注】
　　庾肩吾书品列中之中
　　正书宜以殷钧范懐约为主方正循纪修短合度【庾元威论书】
　　殷鐡石
　　殷鐡石梁大同中武帝勅周兴嗣撰千字文使鐡石模次羲之之迹以赐八王【武平一徐氏法书记】
　　东坡诗云巳将鐡石充逸少自注云法帖大王书中有殷鐡石字
　　孔敬通
　　孔敬通梁大同中东宫学士创反左书又能一笔草书一行一断婉约流利特出天性顷来莫有继者【庾元威论书】
　　庾肩吾书品列下之中
　　萧防
　　萧防字徳齐曲江公遥欣子也年十嵗能属文好学善草书为新安太守【梁书本传】
　　萧贲
　　萧贲字文奂齐竟陵王子良之孙也能书善画【南史本传】
　　萧骏
　　萧骏字徳款长沙王懿之孙也善草工文章位尚书殿中郎起武将军封南安侯【南史本传】
　　萧挹
　　萧挹梁中书殿中郎智藏法师碑普通三年萧绎撰铭萧防作叙挹书世号三萧碑其字画粗可佳【集古録】萧挹虽不以书名世其小楷犹有钟王遗范【东观余论】
　　韦仲
　　韦仲京兆人善飞白在湘东王府为中兵参军【南史顔协传】
　　王融古今杂体六十四书湘东王遣沮阳令韦仲定为九十一种功曹谢善勋増其九法合成百体书【庾元威论书】
　　谢善勋
　　谢善勋防稽人能为八体六文方寸千言为湘东王録事参军饮酒至数斗醉后輙张眼大骂时谓之谢方眼【南史顔协传】
　　张孝秀
　　张孝秀字文逸南阳宛人也徙居寻阳建安王召为别驾去职居东林寺孝秀善谈论工书凡诸艺能莫不明习普通三年卒【南史本传】
　　刘慧斐
　　刘慧斐字宣文彭城人也少好学能属文起家梁安成王法曹行参军后不仕居东林寺慧斐尤明释典工篆手写佛经二千余卷【南史本传】
　　庾元威
　　其论书云余经为正阶侯书十牒屏风作百体间以采墨当时众所惊异复于屏风上作杂体篆二十四种【太平御览】
　　王克
　　王克琅琊人梁尚书仆射【述书赋注】
　　窦臮述书赋评已见
　　注云今见具姓名草书四行有胡昻印尾
　　程旷平
　　程旷平书如鸿鹄髙飞弄翅颉颃【梁武帝评书】
　　李岩之
　　李岩之书如镂金素月屈玉自照【梁武帝评书】
　　顔倩
