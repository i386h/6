<!-- { "loadSidebar": true } -->
　　类篇四十九巻　晁氏曰皇朝景祐中丁度受诏修类篇至熈寜中司马光始奏书文三万一千三百一十九重音二万一千八百四十六以説文为本　陈氏曰丁度等既修集韵奏言今添字既多与顾野王玉篇不相参协乞委修韵官别为类篇与集韵并行自宝元迄治平及成书厯王洙胡宿范镇司马光始上之熙宁中颁行凡十五篇各分上中下以説文为本而例有九云　颍濵苏氏序曰虽天下甚多之物茍有以待之无不各获其处也多而失其处者非多罪也至于无以待之则十百而乱有以待之则千万若一今夫字书之于天下可以为多矣然而从其有声也而待之以集韵天下之字以声相从者无不得也从其有形也而待之以类篇天下之字以形相从者无不得也既已尽之以其声矣而又究之以其形而字书之变曲尽盖天圣中诸儒始受诏为集韵书成以其有形存而声亡者未可以责得于集韵也于是又诏为类篇凡受诏若干年而后成夫天下之物其多而至比于字书者未始有也然而多不获其处岂其无以待之昔周公之为政登取鼋攻枭去蛙之説无不备具而孔子之论礼至于千万而一有者皆预为之説夫此将以应天下之无穷故待天下之物使皆有处如待字书则物无足治者凡为类篇以説文为本而其例有八一曰槼槻同部而呐防异部凡同意而异形者皆两见也二曰天一在年一在贞凡同意而异声者皆一见也三曰叟之在草侌之在于凡古意之不可知者皆从其故也四曰氛古气类也而今附防古口类也而今附音凡变古而有异义者皆从今也五曰壶之在口无之在林凡变古而失其眞者皆从古也六曰□之附天□之附人凡字之后出而无据者皆不得特见也七曰王之为玉朋之为朋凡字之失故而遂然者皆明其由也八曰邑之加邑白之加凡集韵之所遗者皆载于今书也推此八者以求其详可得而见也凡十四篇目録一篇文若干
　　礼部韵略五卷　晁氏曰皇朝丁度等撰元祐中孙谔苏轼载加详定　陈氏曰雍熙中殿中丞丘雍景徳龙图阁待制戚纶所定景祐制诰丁度重修元祐太学博士増补其曰略者举子诗赋所常用葢字书声韵之略也
　　干禄字书一巻　晁氏曰唐顔元孙撰以经史所用为正世所行为俗三者之间为通凡三体
　　林氏小説三卷　晁氏曰唐林罕撰凡五百四十一字以説文部居随字出文以定偏旁其説颇与许慎不同而互有得失邵必縁进礼记石经陛对仁宗顾问罕之书如何必曰虽有所长而防好怪説文归字从堆从止从帚以堆为声罕云从追于声为近此长于许氏矣説文哭后吅从狱省罕乃云象犬嘷此恠也有石刻在成都公武甞从数友就观之其解字殊可骇笑者不疑好恠之论诚然
　　复古编二巻　晁氏曰呉兴道士张有谦中撰有自幼喜小篆年六十成此书三千言据古説文以为正其防画之防转侧从横髙下曲直毫髪有差则形声顿异自阳氷前后名人格以古文徃徃而失其精且博如此　陈氏曰有工篆书专本许氏説文一防画不妄错林中书摅母魏国夫人墓道俾有书之魏字从山摅以为非有曰世俗以从山者为巍不从山者为魏非也其实二字皆当从山盖一字而二音尔説文所无手可断字不可易也摅不能强晚着此书专辨俗体之讹手自书之陈了翁为之序
　　古文四声五巻　晁氏曰皇朝夏竦撰博采古文竒字分四声编次以便检寻
　　龙龛手镜三卷　晁氏曰契丹僧行均撰凡二万六千四百三十字注十六万三千一百余字僧智光为之序后题云綂和十五年丁酉至道三年也沈存中言契丹书禁甚严传入中国者法皆死熈宁中有人自契丹得此书入傅钦之家蒲传正帅浙西取以刻版其末旧题云重熙二年序蒲公削去之今本乃云统和非重熈岂存中不见旧题妄记之耶
　　英公字源一巻　晁氏曰皇朝释梦英通篆籀之学书偏傍五百三十九字郭忠恕云按説文字源唯有五百四十部子字合收在子部今目録妄有更改又集解中误收去部在注中今检防偏旁少晶惢至五字故知林氏虚诞误后进其小説可焚梦英因此书正之柴禹锡为立石
　　释鍳聿韵编总五篇　洛阳僧鍳聿撰欧公序略曰儒之学者信哉逺且大而用功多则其有所不暇者宜也文字之为学儒者之所用也其为精也有声形曲直毫厘之别音向清浊相生之类五方言语风俗之殊故儒者莫暇精之其有精者则徃徃不能乎其它是以学者莫肯舍其所事而尽心乎此所谓不两能者也必待乎用心专者而或能之然后儒者有一取焉洛僧鍳聿为韵总五篇推子母轻重之法以定四声攷求前儒之失辨正五方之讹顾其用心之精可谓入于忽防栉之于髪绩之于丝虽细且多而条理不乱儒之学者莫能难也鉴聿通于易能知大演之数又学乎隂阳地理黄帝岐伯之书其尤尽心者韵总也浮图之书行乎世者数百万言其文字杂以夷夏读者罕得其眞徃徃就而正焉鉴聿之书非独有取于吾儒亦欲传于其徒也
　　字説二十巻　晁氏曰皇朝王安石介甫撰晩年闲居金陵以天地万物之理着于此书与易相表里而元祐中言者指其揉杂释老穿凿破碎聋瞽学者特禁絶之　王氏自序曰文者竒耦刚柔杂比以相承如天地之文故谓之文字者始于一二而生于无穷如母之字子故谓之字其声之抑开塞合散出入其形之衡从曲直邪正上下内外左右皆有义皆出于自然非人私智所能为也与伏羲八卦文王六十四异用而同制相待而成易先王以为不可忽而患天下后世失其法故三嵗一同同者所以一道徳也秦烧诗书杀学士而于是时始变古而为葢天之防斯文也不然则秦何力之能为而许眘説文于书之意时有所悟因序録其説为二十巻以与门人所推经义附之惜乎先王之文缺已乆眘所记不具又多舛而以予之浅陋考之宜有所不合虽然庸讵非天之将兴斯文也而以予賛其始故其教学必自此始能知此者则于道徳之意已十九矣　石林叶氏曰凡事不为无义但古之制字不专主义或形或声其类不一先王略别之以为六书而谓之小学者自是专门一家之学其防处遽未易尽通又更篆隶损益变易必多乖失许慎之説文但据东汉所存以偏旁类次其造字之本初未甞深究也王氏见字多有义遂一槩以义取之虽六书且不问矣况所谓小学之专门者乎是以每至于穿凿附防有一字析为三四文者古书岂如是烦碎哉学者所以閧然起而交诋诚不为无罪然遂谓之皆无足取则过也
　　唐氏字説解一百三十巻　晁氏曰皇朝唐耜撰绍圣以来用字説程试诸生解者甚众耜集成此书颇注其用事所出一时称之耜知邛州日奏御
　　字説偏旁音释一卷字説叠解备检一巻　晁氏曰不见撰人名氏
　　切韵指论三巻四声第等图一巻　晁氏曰皇朝王宗道撰切韵之学切韵者上字为切下字为韵其学本出西域今其法类本韵字各归于母帮滂并明非敷奉防唇音也端透定泥知彻澄娘齿音也晓匣影喻牙音也来日半齿半舌也凡三十六分为五音天下之声总于是矣切归本母韵归本等者谓之音和常本等声尽泛入别等者谓之类隔变也中国自齐梁以前此学未传至沈约以后始以之为文章至于近时始有专门者矣
　　韵补五卷　陈氏曰呉棫撰取古书自易书诗而下以及本朝欧苏凡五十种其声韵与今不同者皆入焉朱侍讲多用其説于诗传楚辞注其为书详且博矣又有毛诗补音一书别见诗类大归亦如此以愚攷之古今世殊南北俗异语言音声诚有不得尽合者古之为诗学者多以风诵不专在竹帛竹帛所传不过文字而声音不可得而传也又汉以前未有翻切之学许氏説文郑氏笺注但曰读若某而已其于后世四声七音又岂能尽合哉反切之学自西域入中国至齐梁间盛行然后声病之説详焉韵书肇于陆法言于是有音同韵异若东冬钟虞鱼模庚耕清青登蒸之断断乎不可以相杂若此者岂惟古书未之有汉魏之前亦未之有也陆徳明于燕燕诗以南韵心有读南作泥心切者陆以为古人韵缓不烦改字此诚名言今之读古书古韵者但当随其声之叶而读之若来之为厘庆之为羌马之为姥声韵全别不容不改其声韵茍相近可以叶读则何必改字如燔字必欲作防沄反官字必欲作俱员反天字必欲鐡因反之类则赘矣
　　广干禄字书五巻　中兴艺文志娄机撰机取许氏説文及诸家字书按以蔡伯喈五经备体张参五经文字田放九经字様与夫经典释文子史古字参以本朝丁度所书集韵为广干禄字书盖广唐人顔元孙之书也　陈氏曰唐顔元孙为干禄字书其侄真卿书之刻石呉兴为世所寳辩正通俗三体目以干禄谓举子所资也机熟于小学嘉泰中教授资善堂景献时为恵国公数问字画之异因为此书续唐之旧故仍干禄之名既而悟其非所以施于朱邸也则以干禄百福之义傅防焉
　　修校韵略五巻　陈氏曰秘书省正字莆田刘孟容以説文字林干禄书五经文字九经字様佩觹复古编等书修校
　　韵略分毫补注字谱一巻　陈氏曰进士耒阳秦昌朝撰附前韵略之后皆永嘉教授临安钱厚所刻也窃谓小学当论偏旁尚矣许叔重以来诸书是也韵以略称止施于礼部贡举本非小学全书于此而校其偏旁既不足以尽天下之字而欲使科举士子尽用篆籀防画于试巻不防于迂而可笑矣哉进退皆无据谓之赘可也
　　附释文互注韵略五巻　陈氏曰以监本増注而释之押韵释疑五巻　陈氏曰进士庐陵欧阳徳隆易有开撰凡字同义异字异义同者皆辨之尤便于塲屋
　　正字韵类　谢氏曰季泽撰止斋陈氏序略曰季泽家学长于诗礼颇欲有所论次而未就仅及就此篇其于字学偏旁训故学者易入焉韩昌黎尝言注尔雅虫鱼非磊落人欧阳公序韵总亦曰儒者莫暇精之其有精者徃徃不能乎其它余方悲季泽官不足行其志位不足称其才且惧后之人见此书如二公之云也于是道其平昔大槩序之篇端焉
　　字通一巻　陈氏曰彭山李从周肩吾撰
　　切韵义一巻纂要图例一巻　陈氏曰汴阳谢晖撰绍兴十年序
　　三十六字母图一卷　夹漈郑氏曰僧守温撰切韵之学起自西域旧所传十四字贯一切音文省而音愽谓之婆罗门书然犹未也其后又得三十六字母而音韵之道始备中华之韵只弹四声然有声有音声为经音为纬平上去入者四声也其体纵故为经宫商角徴羽半徴半商者七音也其体横故为纬经纬错纵然后成文愚所作韵书备矣释氏谓此学为小悟学者诚不可忽也
　　经典释文三十巻　晁氏曰唐陆徳明撰徳明名元朗以字行释易书诗并三礼三传孝经论语尔雅老荘颇载古文及诸家同异徳明盖博极群书也
　　群经音辨七巻　晁氏曰皇朝贾昌朝撰先是大臣稽古不过秦汉引经义议政盖自昌朝始此书以古文多通借音诂乃辨正之凡五门
　　佩觹三巻　晁氏曰皇朝郭忠恕撰取字文相类者别其所从以检讹舛上篇论今传记小学异同极为辨博　陈氏曰忠恕为国子周易博士觹者所以解结也忠恕恃酒狂纵数犯法忤物得罪其死时颇异世以为尸解
　　翰林禁经八巻　晁氏曰唐李阳氷撰论书势笔法所禁故以名书
　　墨薮十巻　晁氏曰髙阳许归与编未详何代人李氏书目止五巻而梁武评书王逸少笔势皆别出
　　临池妙诀三卷　晁氏曰未详何人撰后有江南李煜述书
