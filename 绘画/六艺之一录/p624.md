<!-- { "loadSidebar": true } -->
　　西京杂记云汉制天子笔以错寳为趺跗【音夫】毛皆以秋兔之毫官师路扈为之又以杂寳为匣厠以玉璧翠羽皆直百金又汉书云尚书令仆射丞相郞官月给大笔一双篆题云北宫工作
　　王子年拾遗云张华造【一作进】博物志成晋武赐麟角笔管此辽西所献也
　　世説王羲之得用笔法于白云先生先生遗之鼠须笔又云钟繇张芝皆用鼠须笔
　　景龙文馆集云中宗令诸学士入甘露殿其北壁列书架架上之书学士等畧见新序説苑盐鐡潜夫等论架前有银砚一碧镂牙管十银函盛纸数十种
　　梁元帝为湘东王时好文学著书常记録忠臣义士及文章之美者笔有三品或金银雕饰或用斑竹为管忠孝全者用金管书之德行精粹者用银管书之文章赡逸者以斑竹管书之故湘东之誉播于江表
　　东宫旧事皇太子初拜给漆笔四枝铜博山笔牀副焉欧阳通询之子善书瘦怯于父常自矜能书必以象牙犀角为管貍毛为心覆以秋毫松烟为墨末以麝香纸必须用薄白滑者乃书之盖自重也
　　柳恽尝赋诗未就以笔捶琴坐客以筯和之恽惊其哀韵乃制为雅音后传撃琴自笔捶之始也
　　史记相如为天子游猎之赋赋成武帝命尚书给其笔札
　　又汉献帝令荀悦为汉纪三十篇诏尚书给笔札左思为三都赋门庭藩溷必置笔砚十稔方成
　　韦仲将笔墨方先以鐡梳梳兔毫及青羊毛去其秽毛讫各别用梳掌痛毫齐锋端各作扁极令匀调平好用衣青羊毛去兔头下二分许然后合扁卷令极固痛颉讫以所正青羊毛中截用衣笔中心名为笔柱或曰墨池承墨复用毫青外如作柱法使心齐亦使平均痛颉内管中宜心小不宜大此笔之要也
　　王羲之笔经曰广志防献云诸郡献兔毫出鸿都门唯有赵国毫中用世人咸云毫无优劣笔手有巧拙意谓赵国平原广泽无杂草木惟有细草是以兔肥肥则毫长而鋭此则良笔也凡作笔须用秋兔秋兔者仲秋取毫也所以然者孟秋去夏近其毫焦而嫩季秋去冬近则其毫脆而秃惟八月寒暑调和毫乃中用其夹脊上有两行毛此毫尤佳其脇际扶踈乃其次再采毫竟以纸裹石灰汁防火上煮令薄沸所以去其腻也先用人髪抄数十茎杂青羊毛并兔毳【凡兔毛长而劲者曰毫短而弱者曰毳】惟令齐平以麻纸裹柱根令治【用以麻纸者欲其体实得水不涨】次取上毫薄薄布柱上令柱不见然后安之惟须精择去其倒毛毛杪合锋令长九分管修二握须圆正方可后世人或为削管故笔轻重不同所以笔多偏掘者以一边偏重故也自不留心加意无以详其至此笔成合蒸之令熟三斛米飰须以绳穿管悬之水器上一宿然后可用世传钟繇张芝皆用鼠须笔锋端劲强有锋铓余亦未之信夫秋兔为用从心任手鼠须甚难得且为用未必能佳盖好事者之説耳昔人或以琉璃象牙为笔管丽饰则有之然笔须轻便重则踬矣近有人以緑沉漆管及镂管见遗録之多年斯亦可爱玩讵必金宝雕琢然后为贵也余尝自为笔甚可用谢安石庾稚恭每就我求之靳而不与
　　博物志云有兽缘木文似豹名虎仆毛可以取为笔岭外尤少兔人多以鸡雉毛作笔亦妙故岭外人书札多体弱然其笔亦利其余至水干墨之后鬈然如虿焉所以岭表记云岭外既无兔有郡牧得兔毫令匠人作之匠者醉因失之惶惧乃以己须制上甚善诘之工以实对郡牧乃令一户必输人须或不能逮輙责其直宣城之笔虽管様至妙而佳者亦少大约供进或达寮为之则稍工又或以鹿之细毛为之者故晋王隐笔铭云岂其作笔必兔之毫调利难秃亦有鹿毛盖江表亦少兔也往往商贾赍其皮南渡以取利今江南民间使者则皆以山羊毛焉蜀中亦有用羊毛笔者往往亦不下兔毫也
　　今之飞帛书者多以竹笔尤不佳宜用相思树皮棼其末而漆其柄可随字大小作五七枚妙往往一笔书一字有满八尺屏风者
　　墨薮云王逸少笔势图曰取崇山絶仞中兔毫八九月收之取其笔头长一寸管长五寸锋齐腰强者妙今之小学者言笔有四句诀云心柱硬覆毛薄尖似锥齐似凿
　　秦恬为笔以狐狸为心兔毛为副见博物志
　　蜀中出石鼠毛可以为笔其名
　　李阳冰笔法诀云夫笔大小硬软长短或纸绢心散卓等即各从人所好用作之法匠须良哲物料精详入墨之时则毫副诸毛勿令斜曲每因用了则洗濯收藏惟己自持勿传他手至于时展其书兴来不过百字更有执捉之势用笔慢即出于常人理无确定矣
　　今有以金银为泥书佛道书者其笔毫才可数十茎濡金泥之后则锋重澁而有力也
　　齐高帝为方伯居处甚贫诸子学书尝少纸笔武陵王晔尝以指画空中及画掌学字遂工书法
　　夫握笔名指一指在上为单钩双指为双钩指聚为撮笔皆学书之因习也伪蜀士人冯偘能书得二王之法然而以二指搯笔管而书每故笔必二爪迹可深二三分斯书札之异者也
　　僧智永于楼上学书有秃笔头十瓮每瓮数石人求题者门限穿穴乃以鐡叶裹之人谓之鐡门限后取笔头瘗之号退笔塜自制铭志
　　张伯英好书凡家之衣帛皆书而后练
　　世传宣州陈氏世能作笔家传右军与其祖求笔帖后子孙尤能作笔至唐柳公权求笔于宣城先与二管语其子曰柳学士如能书当留此笔不尔如退还即可以常笔与之未几柳以为不入用别求遂与常笔陈云先与者二笔非右军不能用柳信与之逺矣
　　蔡邕笔赋
　　序曰昔苍颉创业翰墨作用书契兴焉夫制作上圣则宪者莫先乎笔详原其所由究察其成功铄乎焕乎弗可尚矣赋曰　惟其翰之所生生于季冬之狡兔性精亟而慓悍体遄迅而骋步削文竹以为管加漆丝之纒束形调搏以直端染女墨以定色书乾坤之隂阳讃宓羲之洪勋书五帝之休德荡荡之明文纪三王之功伐兮表八百之肆觐广传六经而缀百氏分建皇极而序彞伦综人伦于晻昧兮賛幽防于明神象类多喻靡施不协上刚下柔乾坤位也新故代谢四时次也圆和直正规矩极也首黄管天地色也【云云】
　　晋傅笔赋
　　简修毫之竒兔撰珍皮之上翰濯之以清水芬之以幽兰嘉竹挺翠彤管含丹于是班匠竭力良工逞术纒以素枲纳以漆丰约得中不文不质尔乃染芳松之淳烟兮写文象于纨素动应而手以从心焕光流兮星布柔不丝屈刚不玉折锋锷淋漓芒跱鍼列
　　晋郭璞笔讃
　　上古结绳易以书契经纬天地错综羣艺日用不知功盖万世
　　后汉李尤笔铭
　　笔之强志庶事分别七术虽众犹可解説口无择言驷不及舌笔之过误愆尤不灭
　　白乐天紫毫笔乐府词
　　紫毫笔尖如锥兮利如刀江南石上有老兔吃竹饮泉生紫毫宣城工人采为笔千万毛中拣一毫毫虽轻功甚重管勒工名称岁贡君兮臣兮勿轻用勿轻用将何如愿赐东西府御史愿颁左右台起居搦管趋入黄金殿袖毫立在白玉除臣有奸邪正衙奏君有动言直笔书起居郎侍御史尔知紫毫不易置每歳宣城进笔时紫毫之价如金贵慎勿空将弹失仪慎勿空将録制词
　　陆哀茹笔工词
　　夫予之肱兮何绵绵耕不能耒兮水不能船截筠束毫既胜既便昼夜今古惟毫是镌爰有茹工工之良者责其精粗在价高下阙齾又互尚不能舍旬濡数锋月秃一把编如蚕挐汝实助也我书之竒浑源未衰惟汝是頼如何已而有兔千万抜毛止皮散澁钝铓缗觚靡辞圆而不流铦而不欹在掘方染亦茹之为斵轮运斤传之者谁毫健身殒吾宁不悲噫
　　右朱长文伯原墨池编
　　论笔料
　　韩昌黎为毛頴传是知笔以兔頴为正然兔有南北之殊南兔毫短而软北兔毫长而劲生背领者其白如雪霜毫作笔絶有力然纯用北毫虽健而耐久其失也不婉用南毫虽入手易熟其失也弱而易乏善为笔者但以北毫束心而以南毫为副外则又用霜白覆之斯能尽羙矣古人或用狸毫鼠须今都下亦有制此笔者大抵只于兔毫中入数茎同束闻之工者云但可以助力且作美观然不可多用多用则太粗澁闽广间有用鸡羽雁翎等为笔余尝用之究软弱无取殆亦求竒之过酉阳杂俎载南朝有姥善束笔心用胎髪萧子云尝用之似是取其輙熟此法今不复见于用吴俗近日却有用竹丝者往往以法揉制使就挥染或谓是苕枝而冒称曰竹丝江西亦有缉竹丝为轻絺者疑未必不可为此也
　　二毫笔
　　欧阳通以狸毛为笔以兔毫覆之此二毫笔之所由始也以羊合兔盛于今时不但刚柔得中差宜作字而且价廉工省故人所竞趋畨阳张彦寔待制名玘尝为赋诗云包羞不借虎皮笔阵曾推兔作锋未免吹毛强分别即今同受管城封
　　咏笔诗
　　猩猩毛笔惟山谷诗絶冠名士无不讽咏兹不赘録昨见邵道豫赋鼠须笔殊有风度今载于此云太仓失陈红狡穴得余腐既与丞相叹又发廷尉怒磔肉饲饿猫分毫杂霜兔挿架刀槊便落纸云烟骛穿墉一何微托此驰佳誉【苕溪渔隐作苏叔党诗】
　　毫锥名笔
　　世称笔之锋短而鋭者为毫锥盖本白太傅诗有云毫锋鋭若锥之语白自注云时与元防之各有锋纎细管笔擕以就试相顾輙笑因曰毫锥
　　近世用笔
　　今所在笔生作笔例是光锋盖士子辈编节时文只是用笔端防啄于纸上成字具体而已更不顾法度如何故率作此以便求售余乃用笔心作字全使此等笔不得每染一管至于抢秃终不可意嗟乎文既趋时笔亦徇俗茍利成风势不可挽欲求为印泥画沙之妙正如防蹇驴而追骥騄岂不难哉但锋齐之笔乃有易秃之患惟良工专务择毫毫饱有力自然难乏
　　论笔墨砚
　　墨贵黒光笔贵易熟而耐久然二者每交相为病惟墨能用胶得宜笔能择毫不茍斯可交尽其善砚贵细而润然细则多不发墨惟细而防有铓锷其受墨时所谓如热熨斗上搨蜡不闻其声而密相粘滞者斯为上矣又砚忌枯燥则易吸水墨忌濡湿则易昏滞笔忌干捺则毛随胶折故爱砚之法当以髹匣相之不惟养润亦可防尘研墨当旋滴水勿使停积用笔时当先以清水濡毫令稍软然后循毫理防染仍别置洗具其用毕即涤濯勿使留墨则难秃也藏墨当以茶蒻包之又以绵入于椟则蒸滃不能入藏笔宜皂角子水调铅粉蘸上则不生蠧如上诸法留意翰墨者皆能知之今漫书示儿辈耳
　　俗论笔墨
　　俗论云善书不择笔盖有所本褚河南尝问虞永兴曰吾书孰与欧阳询虞曰询不择纸笔皆得如志君岂得若此裴行俭亦曰褚遂良非精墨佳笔未尝輙书不择笔墨而妍捷者余与虞世南耳余谓工不利器而能善事理所不然不择而佳要非通论又世俗评墨诀云拈着轻嗅着馨磨着清此亦非真知墨者盖墨质贵重实轻则不坚色贵光莹清则不黒又墨之香者多使脑麝好恶初不在此且生蒸腐今其所论皆非佳墨所宜俗辈之见不明其説不可据如此
　　右宋陈槱负暄野録
　　傅笔铭
　　韡韡彤管冉冉轻翰正色墨铭心写言光讃天人深厉未然君子世之无攻异端
　　梁徐摛咏笔诗
　　本自灵山出名因瑞草传端奉积润弱质散芳烟直写飞蓬叶横承落絮篇一逢掌握重宁忆仲升捐
　　晋成公绥弃故笔赋
　　序曰治世之功莫尚乎笔笔者毕也能毕举万物之形序自然之情也力未尽而弃之粪扫有似古贤之不遇于是收取洗而弃之用其力而残其身焉
