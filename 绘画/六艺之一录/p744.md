<!-- { "loadSidebar": true } -->
　　宛邱赵期颐以书名世得之吾衍者为多【潜溪集】期颐篆迹浑朴髙古以禹碑周鼓为宗无一笔阳冰择木【六研斋】
　　吴叡
　　吴叡字孟思杭州人少好学工翰墨尤精篆籀凡歴代古文欵识制度无不考究得其要妙下笔初若不经意而动合矩度识者谓吾子行赵文敏不能过也自号雪涛散人【刘基覆瓿集】
　　吴叡工小篆匀净遒逸亦能品也【六砚斋二笔】
　　钱选
　　钱选字舜举号玉潭霅州人宋景定间乡贡进士【图绘寳鉴】
　　钱舜举小楷亦有法但未能脱去宋季衰蹇之气【书史防要】
　　白珽
　　白珽字廷玉钱塘人官至婺州路兰溪州判官所居西湖有泉自天竺来及门而滙榜之曰湛渊因以自号晚归老栖霞又号栖霞山人长于诗文翰墨虽其余事亦有晋魏风【潜溪集】
　　白珽书学米元章【书史防要】
　　吴福孙
　　吴福孙字子善杭州人效赵文敏公书得其早年楷法之妙兼工篆籀文敏极称许之阿荣大学士以其所作小楷书数万字上进因得召见库库学士方侍书于阁中前奏曰臣滥得能书名如吴福孙所书虽臣亦有所不及上颔之命侍臣引金钟酌酒以赐至正六年授松江上海县主簿自号清容野叟【黄文献公集】
　　李倜
　　李倜字士号员峤真逸官至集贤侍读学士【图绘寳鉴】李倜河东太原人好学尚气劬神苦思务求博洽而后已故其游戯笔墨皆超悟不羣【鐡网瑚】
　　集贤学士河东李公士以好书名天下稍暇则取晋右军纵笔拟为之所居山房之牕壁几槅砚席诸供具花物皆奕奕有晋气由是以拟晋题其顔【戴表元剡源集】
　　李士临右军眀府诸帖
　　李公无帖不临可谓好学也已仆亦好书者然无暇临古帖但羡士耳子昻【鐡纲珊瑚】
　　拟晋斋临帖用笔圆活精到其勤笃可为世法余每见愧悚不已自恨昏惰无此工夫耳黄石翁【同上】临古人书多苦局促鲜能得其韵趣余素闻李公善书今观此帖诚得逸少笔意无愧前人也【同上】士天资髙迈风神秀朗宜其笔墨超然蜀郡虞集【同上】
　　右集贤侍读学士李公士手临晋王右军眀府等帖真迹一卷士名倜河东太原人好学尚气劬神苦思务求博洽而后已故其游笔墨皆超悟不羣此卷虽临仿古人而清新婉丽自有一种风度是可珍也泰定四年七月壬辰吴郡陆友仁书【同上】
　　今人临帖自松雪翁后便到员峤真逸谓皆有晋人风裁此卷又薛道祖与米老书者寳晋之流世岂无斯人仙游去已矣兴懐感悼钱良右敬题【同上】
　　余幼时每见士公与先君议论谈笑使人敬服不已其文章政事为当世之所推重人但知公之能书而不知公之为人者有不在于此东昌髙晋【同上】繄游艺拟晋氏河东李后十年笔墨仙兹其传弋阳李瓉【同上】
　　员峤作画息斋伯仲间其临摹又颉顽于松雪困学二老斯时有三君子而能追及之可谓难矣员峤至今存虽独歩可也翰墨特其余事至于立身宦途而志趣常超然于物表此吾所以起敬者也至顺辛未仲春望日后学黄公望【同上】
　　龙跳虎卧世淑忒繄其古心员峤真逸李升【同上】论书至于孙过庭姜白石尽善尽美矣他皆未足为评也姜谓临书多得其笔意而失其位置今再观员峤所临兼无位置之失非其胸中熟于二家之论恐未易致也良右题【同上】
　　公在延平日政事之余留意翰墨故临帖为最多此卷又其精妙者亦何憾于古人耶吴兴赵雍题【同上】余昔侍李学士见其作书多喜矮桌执笔甚髙临帖亦然其精熟如此非拘拘摹仿者比宜其遗墨若斯之精妙也鄱阳张昕子东【同上】
　　乔篑成
　　乔篑成字逹之号中山【云烟过眼録】
　　乔篑成见右军干呕帖朱巨川告跋书法不能佳而考据颇精洽据此书尾谓早嵗苦吏事丛脞不为诗当亦是邑州判官也【弇州续藁】
　　王俣
　　王俣不知何许人尝佥浙东亷访司事书兰亭书院扁其姓名乃与宋王俣书兰亭扁者同【书史防要】
　　全楚卿舍天章寺旁庵田三十亩为兰亭书院其扁乃亷访分司王俣书之【癸辛杂识】
　　张伯淳
　　张伯淳字师道杭州崇徳人少举童子科寻举进士至元三十三年荐授杭州路儒学教授大徳四年拜
　　侍读学士【元史】
　　伯淳少善书法应童子科给巨笔大纸写字伯淳书天字以进诘之对曰惟天为大惟尧则之【养蒙先生集】
　　王仲谋　宋齐彦
　　王士熙云淇上王仲谋上党宋齐彦吴中赵子昻三家世皆称善书者【元文类】
　　郑瑶
　　郑瑶字彦英与赵魏公同时其书甚相类【书史防要】
　　章徳
　　章徳与赵魏公同时専学公草书每与公代笔以应求者之责【书史防要】
　　叶文炳
　　叶文炳未详何许人陈子振有诗赠之云墨妙当今亚子昻【刘璋书画史】
　　彭师立
　　彭师立不知何许人赵文敏公尝赠诗云学书工拙何足计名世不难传后难当有深知书法者未容俗子议其间盖勉其学书也【书画史】
　　滕野云
　　滕野云不知何许人能诗善书赵松雪赠诗云闲吟渊眀诗静学右军字【书画史】
　　姚淡如
　　王逄赠诗云淡如早嵗名家驹学士赵公坐以隅大厯诗指授永和帖钩摹【梧溪集】
　　哈喇
　　哈喇字元素雅尔喀斡人登进士第官至中政院使能文辞其书宗喀喇正斋【书史防要】
　　徐应虎
　　徐应虎人称文蔚先生通诸经长于诗且善书立碑碣者多求焉鲜于枢极器重之【潜溪集】
　　卞仲祥
　　卞仲祥能诗词善书法结交名胜与周景逺驰刘时中致友爱【狄斯彬野志续编】
　　卞瑛　卞珏
　　卞瑛字仲玉仲祥孙能书弟珏字仲寳亦能书【野志续编】
　　龚璛
　　龚璛字子敬自髙邮徙平江刻苦于学戴帅初仇仁近胡汲仲皆与为忘年友官至儒学副提举【存晦斋集】龚璛书有晋宋人法度【书史彚要】
　　龚子敬宣城诗并识卷
　　余生江南所敬二子敬先生吴兴姚儒行何可企及此龚公所着对之敛袵乃癸酉闰三月廿八日暮夜过京口天锡示此卷其述懐二章真无愧古人子敬今亦古人矣噫句曲外史张天雨记【式古堂书画彚考】壬子秋八月余同叔眀兄养疴于汾湖之濵承京口郭天锡广陵王伯容两来讯携龚子敬所写诗一卷见示嗟嗟子敬逝矣书法絶矣外史张君与余有三十年之交近闻隠僻修真防晤未卜何时荆蛮民李肇亨识【同上】
　　王桂
　　王桂字仲芳自号月溪婺之东阳人为文有前辈典刑尤工于歌诗乐府骈四俪六之语善楷书端劲方严得顔栁遗法元初署处州丽水县主簿受而不赴【黄文献公集】
　　茍宗道
　　茍宗道字正甫保定人弱冠从郝经徃为书佐及归竟以儒名家官至国子祭酒诗文书法皆具晋唐风致【续简録】
　　阿尼哥
　　阿尼哥尼波罗国人也至元十五年授光禄大夫大司徒领将院事赠太师凉国公上柱国谥敏慧【元史】阿尼哥善大字【书史防要】
　　亷希贡
　　亷希贡字芗林辉和尔人官至昭文馆大学士封蓟国公善扁牓大字【书史防要】
　　周嶷
　　周嶷蕲黄人博识古文于篆尤癖嗜逺近碑刻借手以为寳重然有求书者或非圣贤理道虽百计恳率不与儒者以是多之故所行世亦絶少【续简録】
　　祖子静
　　祖子静吴人习篆师二李【书史防要】
　　夏日孜
　　夏日孜字仲善吉安人登进士第官防稽县尹楷学顔鲁公【书史防要】
　　李章
　　李章字君章东平人性通简书法亦可尚【书史防要】
　　张衡
　　张衡字士衡乐陵人官至中书省员外郎少以才学知名草书师张长史【书史防要】
　　李有
　　李有字仲芳燕人官至两浙都转运盐使司经歴通雅博畅尤工古隶【书史防要】
　　曽遇
　　曽遇字心传华亭人官至吉安主簿前至元末被选入京书泥金字藏经【书史防要】
　　李处巽
　　李处巽字元让东平人至元间能小篆【书史防要】
　　李处巽行书范文正公祠记【题跋已见九十二卷】
　　程钜夫
　　程钜夫名文海以字行世祖时授宣武将军管军千户他日召见应奉翰林文字寻进翰林修撰大徳八年拜翰林学士追封楚国公谥文宪【元史】
　　钜夫字体纯正下笔暗合书法亦工大字【书史防要】
　　邓文原
　　邓文原字善之一字匪石绵州人至元二十七年辟为杭州路儒学正至治二年召为集贤直学士兼国子监祭酒赠江浙行省参知政事谥文肃【元史】
　　邓文原正行草书早法二王后法李北海虞文靖云大徳延祐间渔阳吴兴巴西翰墨擅一代黄文献奉勅撰公神道碑云工于笔札与赵魏公齐名【书史防要】
　　邓文肃临急就章
　　急就篇汉黄门令史游作盖推本苍颉爰歴博学凡将等篇而广之也今石刻相传为吴皇象书比顔师古所注者无焦防以下六十三字又颇有讹脱始东汉人以用藁法写此章故又号章草此卷前元邓文肃公所临公繇房山髙公荐入掌制诰出示宪节斯乃应奉翰林时为仲雍所书观其运笔若神蜦出海飞翔自如仲雍名熙于阗人好古博雅为吴郡判官建言助役法民便之农杨子纶出示求题故并及之洪武十二年三月清眀日后学袁华书于鳌峰精舍【珊瑚网】
　　尝论急就篇此小学家之说汉史游效凡将为之也末叙长安泾渭街术后或増以齐国山阳二章宋欧阳修居史馆日以余力及于是篇取州名裒次之然是篇去古逾逺不无脱漏舛讹人欲辨其失得而増补亦徒自劳耳汉人以藁法书之故曰章草此草书之祖也近世多尚草真行未始学而先习草如人未能立而欲走盖可笑耳况章草之来作于科斗籀篆观其运笔圆转用意深妙焉有不通篆籀而能学者哉茍有聪眀之人虽不通籀篆能髣髴其形似奈刻鹄不成何耶自东汉以降臻乎妙者惟皇象钟繇王右军而已唐宋间人临钟王所书亦不多见欲习之者不通篆籀诚难乎哉此卷巴西邓文肃公所临公在元时独以文章名世而以能书名世号称三大家公与焉观公运笔用意甚合古人之妙此卷实希世之寳也亮上人出示乞余题余故以草书之难习并録于卷末非但以警于人而有以自警也洪武二十七年苍龙甲戌秋八月独庵道衍写于海云东轩【同上】
　　袁桷
　　袁桷字伯长庆元人大徳初荐为翰林国史院检阅官陞应奉翰林文字至治元年迁侍讲学士朝廷制册勲臣碑铭多出其手赠中书省参知政事追封陈留郡公谥文清【元史】
　　袁桷书从晋唐中来而自成一家【书史防要】
　　袁清容书快利沉亦是诚悬儿孙【恬致堂集】
　　袁裒
　　袁裒字徳平与伯长为族兄弟善书法隠沙家山【清容居士集】
　　唐仁祖
　　唐仁祖字夀卿畏兀人祖曰唐古直子孙因以唐为氏成宗尊太母元妃为皇太后以仁祖善书特勅书册文大徳五年授翰林学士承防追封洹国公谥文贞【元史】
　　班惟志
　　班惟志字彦功号恕斋大梁人官至集贤待制江浙儒学提举初徽仁圣皇后以泥金写大藏邓文肃举惟志入经局补州教授累官至今任早嵗宗二王笔势翩翩不失书家法度晚年学黄华应酬塞责俗恶可畏文宗尝评其书如醉汉骂街【书史防要】
