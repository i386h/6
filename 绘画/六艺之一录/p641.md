<!-- { "loadSidebar": true } -->
　　淳熙五年太上赐史少保御书四轴随驾宫人内官并赐金丝御书扇【周密干淳起居注】
　　集芳园堂榭有名者曰蟠翠【古松】雪香【古梅】翠岩【竒石】倚绣【杂花】挹露【海棠】玉蕊【琼花荼防】清胜【假山】皆髙宗御扁【周密齐东野语】髙宗诏书亲札云章奎画超古冠今【玉海】
　　宋髙宗御书
　　皇帝以丁未嵗五月朔自康王大元帅登寳位前数日以御书遣官赍至荆湖北路赐臣迨今九年矣臣以衰病屏防海濵今年春被诏防令条陈邉防利害来上臣具奏以闻七月十七日伏奉亲笔诏书所以褒宠者甚渥臣不胜感恩荣幸惶惧战越之至谨摹勒上石以示万世绍兴五年八月五日具位臣李纲谨跋【梁溪先生集】
　　臣某少时与胡尚书之子杞同学于云门山中见髙皇帝赐尚书御题扇曰文物多师古朝廷半老儒盖黄体也与此诏絶相类后数年蒙召得面天顔距今四十四年矣伏读霣涕不知所云嘉泰癸亥五月一日史官臣陆防谨题【渭南集】
　　宋髙宗书乐毅论
　　臣伏读髙宗皇帝翰墨志云魏晋以来笔法无不临摹又云每得右军之书手之不置初若食蜜少甘则巳末如橄防真味久愈在也故尤不忘于心手绍兴三四年间尝临羲之所书乐毅论以赐枢臣韩公肖之谓世传髙氏石本间节二十余字得非御府别藏真迹自不同邪后六十有三年枢臣之孙前韶州守臣亚卿示臣使记嵗月恭惟龙鸾飞动众所共窥天日清明臣何敢绘庆元丙辰四月二十八日具位臣周必大谨再拜稽首书其后【平园集】
　　髙宗书翰墨志
　　恭惟光尧寿圣宪天体道太上皇帝端命穆清化周绵防尽无穷之能事覆有截而研几物之不齐固蕴万变道合至妙会以一心或于话言宜付以笑谈或于翰墨必诏以可否莫传于世肆笔成书彰盛旦之嘉言重帝王之懿徳法宫多暇明牕浄几四方万物时一志之不爱珠玉不迩声色廼独并寒儒刻意圣学不滞古制不狥今为惟防以向善悉归于雅正质文相济为一代格言题曰翰墨志又特洒宸翰书以赐臣顾无显绩获兹假宠不敢徒藏私室谨拜手稽首勒诸石用广尧文之焕以永下臣之荣【松隠文集】髙宗讳构徽宗第九子善真行草书天纵其能无不造妙尝言学书惟视笔法精神朕得王献之洛神赋九行置之几间日阅数十过觉于书有所得又云学书必以钟王为法然后出入变化李心传以谓思陵本斆黄庭坚书后以伪豫遣能黄庭坚书者为间改从右军或云初学芾又辅以六朝风骨自成一家【书史会要】
　　宋髙宗书史实
　　绍兴二十八年三月中澣日有防以御书史汉事实赐臣曹勋寳章奎画焜耀天壌岂以臣羁绁之旧特被以不世之遇俾为非常之恩顾臣草芥何可负荷恭惟皇帝陛下聦明睿哲抚宁函夏崇儒宪古茂建丕图谓懿则嘉言流风善政有补治道者肆笔成书妙奎光璧彩之神极龙蟠鳯翥之势储思渊黙作之君师于皇伟哉用以诏天下后世臣一介踈逺无文以形容圣谟神藻之懿然叨荣过重抚已懐慙命工刊石上以广缉熙之光明次以贲子孙于奕世【松隠文集】
　　宋髙宗真草神翰
　　恭惟光尧寿圣宪天体道太上皇帝早以神武抚宁寰区恢渊黙而宅衷扩易简而敷化体元抱一将圣多能考八法之楷模略为典则该二王之秀劲冠以风神髙揽前踪擅场百代暇日伏蒙圣恩念臣羁绁之旧特以真草御书为赐捧拜睿藻仰奉尧文岂应云汉之章俯降蓬茅之室谨摹宸翰刻于翠珉用为子孙之传期答崇深之贶【松隠文集】
　　宋髙宗赐胡直孺御札
　　髙宗皇帝垂精翰墨始为黄庭坚书今戒石铭之类是也伪齐尚存故臣郑亿年辈密奏豫方使人习庭坚体恐缓急御笔相乱遂改米芾字皆夺其真尝覩写诗自周南至商颂全袠上有帝笔命记天纵多能人固莫及圣度恊然其视使臣下为掘笔书者霄壤矣【攻媿集】
　　宋髙宗临顔鲁公乞米帖
　　前代待士大夫礼意极厚禄称其官不至乏絶况其贵者乎苟有贤者安使忍之有食粥乞米之事于当日乎思陵慨想河北能无感于斯文于乎此自有国家者言之耳士大夫有恒节有不待夫重禄之劝者涿郡卢公以此卷表章刘君逹夫之善子孙可不知所自乎【道园学古録】
　　宋髙宗书便面
　　前代端午赐扇内庭戚畹至于馆阁皆有之此蘐草诗当时已亡其画徒存扇背者尔然戒殢酒祝以忘忧岂非黄髪为期之意乎【道园学古録】
　　宋髙宗书先圣先贤图赞
　　右孔子并七十二弟子像上有宋髙宗賛附以尚书左仆射同中书门下平章事秦桧记不知何人书桧所谓搢绅之习或未纯夫儒术顾驰骋狙诈权谲之説以徼幸于功利盖指当时言恢复者昔齐襄公复九世之雠春秋大之则夫言恢复者未必与孔子异意也讵可一切以功利目之乎桧作此记时距其卒仅七十六日其罔上诬民之心至死而不已也今其説犹与图賛并存庸表而出之以俟覧者详焉【黄文献公集】
　　宋髙宗与刘大中御札
　　光尧宸翰初仿黄庭坚时刘豫亦使人习庭坚书近臣郑亿年恐缓急或致乱真奏止之遂改学米芾体至绍兴初又改法二王往往皆能逼真今观与刘大中御札尚类庭坚书考其嵗月其当在建炎之初邪大中参知政事时与赵忠简公鼎不主和议贼桧遂使萧振劾之则大中者其亦君子也夫【潜溪集】
　　宋髙宗御书神女赋
　　右宋思陵所书神女赋法度全类孙过庭且善用笔沉毅之中兼有飘逸之态然思陵极留心书学九经皆尝亲写故其用功为最深此卷乃禅位后所书时春秋已髙而犹弗之废诚可谓勤也已使其注意于虞夏商周之治父雠不至不报王业未必偏安抑又可叹哉卷首有奎章阁鍳书博士印盖天台柯敬仲为是官时所鉴定云【潜溪集】
　　宋髙宗御书杜少陵诗
　　右髙宗御书杜少陵诗四章予友太学生方渊家藏旧物也相传渊九世祖金紫光禄大夫訚休致陛辞日髙宗适书此诗因以锡之时绍兴辛亥嵗也以其诗考之良是訚仕歴右文殿修撰而阶金紫光禄者阶进而官不进也龙章御寳光彩如新观此可以想见当时君臣相得之意然说者谓髙宗是时金耻未雪宜诘戎兵以陟旧服翰墨非其所急殊不知文事武备不可偏废光武投戈讲艺前史美之髙宗唯不用儒而已使其真能向用儒术则中兴之业当不在光武之下而如金紫公者亦安能奉身而退得以直遂其山林之趣也哉渊字向本学识卓异先世遗物能珍惜若是诚方氏贤子孙云【商文毅公集】
　　宋髙宗书徽宗御集序
　　右宋髙宗御书序文一首前有防简后称臣称名盖御制徽宗御集序也按绍兴二十四年九月己巳宰臣进呈徽宗皇帝御集凡百卷上自序之权奉安于天章阁今叙文无嵗月岂即当时所上邪后有龙舒故史胡珵跋亦无嵗月但云书于袁桷清容斋盖元袁文清公伯长所藏伯长自跋亦缺其后按伯长生咸淳二年宋亡时才十有四嵗胡跋盖作于易世之后故不书年观其书龙舒故吏而不称臣可见已又云集藏敷文阁而史云天章按杭宋内府寳文等十阁并贮诸帝御集而敷文实徽宗集所在天章则属真庙而史云权奉安者岂当时敷文未成邪然前此侍臣已有带敷文学士者而当时秦熺实为奉安御集礼仪使郑重如此不应阁尚未成此皆不可晓也惟宋多右文之主自真宗而下皆有御集多至数百卷今皆不传而其所以为世轻重实不在此髙宗翰墨尤号名家此文皆典雅而翰札尤精然胡袁题识皆防致不满之意诚以帝王之学自有所重也【甫田集】
　　宋髙宗石经残本
　　右小字石经残本百叶约万有五千言前后防缺无书人名氏余考之盖宋思陵书也按绍兴二年帝宣示御书孝经继书易书诗春秋左传论孟及中庸大学乐记儒行经觧緫数千万言刻石太学后孝宗建阁奉安名曰光尧石经之阁即此是也盖思陵平时极留意字学尤喜写经尝曰写字当写经书不惟学字又得经书不忘此书楷法端重结构浑成正思陵之笔但所书惟易春秋左传又皆不全视全本百分之一耳【甫田集】
　　宋髙宗养生论
　　右太史姚君继文藏宋思陵手书嵇中散养生论【一篇】行楷真草相间后有徳寿御书印徳夀思陵为太上时所居宫也思陵初拟豫章在青氷之间晚始刻意山隂傍及鐡门限此尤其得意笔正书时于督防露章法一二盖欲以拙救熟耳行草翩翩二王堂庑间而不能脱蹊迳然要当于六代人求之【弇州山人集】
　　思陵付岳武穆手勅
　　宋髙宗赐岳武穆手诏旧藏昆山黄应龙家后人题咏极多寻为妄人窃去不知流落何所矣【书画舫】
　　髙宗书洛神赋
　　花石纲闲四海分西湖日日芳春孔明二表无人问徳夀宫中写洛神李严【式古堂书画彚考】
　　思陵书杜少陵山水障歌
　　少陵诗才人莫及下笔便有万钧力巍如巉岩千仞峯颠崖叠嶂森森立浩如长江风涛惊鱼鼈纵横蛟鳄出障子一歌謌更竒自是千古黄绢丝遂使天下学诗者望风伫立长嗟咨赵宋中叶善挥翰笔底龙蛇纸中见嗟余老眼半昏花看字歌诗不知倦长歌数过心目舒清风飒飒生座隅晋宋不鸣汉魏逺后世谁敢争驰驱呉郡朱仲毅【式古堂书画彚考】
　　平生真赏纸上龙蛇堪景仰魏晋钟王世逺文讹不易详　寸心谁许只数唐初虞与褚展阅思陵逺接文皇誉日升
　　调寄减字木兰花恭题宋髙宗书杜甫歌行后张丑【仝上】
　　不腆近购思陵行书题奉先刘少府所画山水障歌黄蜡笺真迹前后用乾卦御书内府之印及绍兴三玺笔精墨妙神采焕然阅之令人形神开爽其源盖出李北海也后有呉郡朱仲毅七言古风题咏一纸亦妙【书画舫】
　　髙宗御制损斋记
　　武林胡氏藏宋髙宗御书二字损斋并御制损斋记左仆射沈该以下聫名亲书表在后并属真迹此卷前元时在王子庆处亦见云烟过眼録也【书画舫】
　　髙宗随宜饮酒诗卷
　　思陵草书一卷其墨迹藏项海家每行止二字字大如拳押缝有御书之寳印识尾有御书瓢印收藏有王济之图书及三槐堂印【书画舫】
　　思陵书黄庭经
　　思陵黄素黄庭经小楷俊逸絶不类吾家御制徽宗文集序乃其晚年书也【书画舫】
　　髙宗手书龙王勅
　　宋髙宗手书龙王勅向在三塔寺寺僧信大源质项子京家【妮古録】
　　髙宗书女史箴
　　女史箴余见于呉门向来谓是顾恺之其实宋初笔箴乃髙宗书非献之也【妮古録】
　　思陵书李陵苏武诗
　　思陵行书苏武李陵诗共七首姿媚可喜与吾家杜陵诗帖正同今在黄氏【书画舫】
　　髙宗地黄诗帖
　　思陵锐意学书多歴年所故其书楷法清逸行草浑成无不臻妙吾家旧藏御书徽宗集序一卷其前后虽有残缺而字宗虞褚实为希世竒寳先府君博学好古目力过人而生平寳爱三代九螭白玉玦及此卷至仙防时以授长兄伯含永为传家清玩【书画舫】
　　髙宗书破邪入正歌册
　　按墨迹朗字月中阙防续通鉴真宗大中祥符五年以圣祖赵朗授天书诏天下避圣祖讳改为元改朗为明凡载籍偏犯者各阙其防画此书朗字防画故阙也【式古堂书画彚攷】
　　髙宗孝宗两朝御札墨本
