<!-- { "loadSidebar": true } -->
　　右陈仲弓碑其额题云汉文范先生陈仲弓之碑碑文已漫灭蔡邕字画见于今者絶少故虽漫防之余尤为可惜以校集本不同者已数字惜其不完也按邕集仲弓三碑皆邕撰其一碑云中平三年秋八月丙子卒三碑皆云春秋八十有三后汉书仲弓传以为中平四年年八十四卒于家者疑传误【金石録】汉文范先生陈仲弓之铭篆额两行额下有穿穿下数行仅存最上一字独醇字了然可识前一行者其右从月又前一行彷佛是君字蔡中郎为仲弓作三碑其第二碑有光含醇徳之句前有徴士陈君但相去差逺中间无从月者疑此非中郎所作赵氏有仲弓残碑以校集本凡改定数字岂即此碑乎【续】
　　陈仲弓碑隂
　　右陈仲弓碑隂故吏姓名多已刓缺蔡邕小字八分惟此与石经遗字尔石经字画谨严而此碑尤放逸可爱【金石録】
　　司空掾陈君碑
　　右汉司空掾陈君碑额碑已残缺不可辨惟其首八大字尚完字画竒伟在颍川陈太邱墓侧按后汉书太邱传载二子纪谌纪为大鸿胪谌不着其为何官唯刘孝标注世説引海内先贤传曰谌字季方寔少子也司空掾公车征不就蚤卒然则斯碑岂非陈谌碑乎【金石録】
　　汉故司空掾陈寔碑篆额蔡中郎所作第三碑也此碑仅有前七十字下文尽皆不存中郎作太邱第一碑云春秋八十三中平三年卒汉史误作四年此碑作五年者乃豫牧立碑之年也赵氏跋云文已残缺不可辨惟八篆额字画竒伟引世説注太邱次子谌尝以司空掾召谓此是陈谌之碑殊不知碑中自有太邱姓名其文又在蔡邕集盖不能认碑故有此误【续】
　　陈仲弓坛碑
　　君讳寔字仲躬【阙十二字】之礼乐畨畨良【阙】既光既耀【阙】立于朝行成【阙七字】竝荷从司徒掾【阙九字】教宣流【阙六字】仪魏魏大清唯【阙】之眀眀【阙十六字】着望色【阙】飞【阙】勋克战【阙四字】翼【阙十字】险而不【阙三字】食【阙】鱼【阙五字】其君【阙六字】志老【阙四字】耄矣梁顿山【阙三字】贻【阙九字】贤叅之方【阙二字】仁学【阙】宗道【阙二字】百辟【阙四字】臣吏民【阙三字】懐惟【阙三字】相与【阙二字】碑【阙二字】勒坛【阙五字】灵我【阙二字】昭【下阙】
　　右陈仲弓坛碑其额题故太邱长颍川陈君坛其他文字磨灭不可尽识按蔡仲集有仲弓三碑以集本校之此碑非邕撰者然字画亦竒伟惜其残缺不完也【金石録】
　　右故太邱长颍川陈君坛碑颍之下阙二字陈君名寔以灵帝中平三年卒本传云颍川许人郡国志注献帝徙都许改曰许昌此额所阙者颍之下是川又一字当是许也额之题郡邑犹刘曜东平无盐之比其云坛者盖指庙中之坛叚光为孙叔敖作碑立庙其文云兴祀立坛是也此碑在亳州水城县即古之太邱也传云以沛相赋敛违法乃觧印绶去吏人追思之碑中有色飞之句而飞之上下阙字盖用色斯举矣之意乃载其去邑事也蔡中郎凡作陈君三碑其第一碑云许令以下至于国人立庙旧邑四时烝尝欢哀承祀如其祖祢先生存享重称亡歆血食脩行于巳得斯于人固上世之所罕有前哲之所不过也所谓立庙旧邑则知太邱有此碑勒其文皆已亡缺无可读者惟其首云君讳寔字仲躬尚存诸书皆字陈君曰仲弓独此碑不同殆是借用【释】
　　太邱长陈寔坛碑在亳州永城县即古之太邱碑石残阙止存八九十字无年月金石録云非蔡邕书而字亦竒伟【汉字原】
　　郃阳令曹全碑
　　君讳全字景完敦煌效谷人也其先盖周之胄武王秉干之机剪伐殷商既定尔勲福禄攸同封弟叔振铎于曹国因氏焉秦汉之际曹参夹辅王室世宗廓土斥竟子孙迁于雍州之郊分止右扶风或在安定或防武都或家陇西或居敦煌枝分叶布所在为雄君髙祖父敏举孝亷武威长史巴郡朐忍令张掖居延都尉曽祖父述孝亷谒者金城长史夏阳令蜀郡西部都尉祖父鳯孝防张掖属国都尉丞右扶风隃糜侯相金城西部都尉北地太守父琫少贯名州郡不幸早世是以位不副徳君童龀好学甄极毖纬无文不综贤孝之性根生于心収飬季祖母供事继母先意承志存亡之敬礼无遗阙是以乡人为之谚曰重亲致欢曹景完易世载徳不陨其名及其从政清拟夷齐直慕史鱼厯郡右职上计掾史仍辟凉州常为治中别驾纪纲万里朱紫不谬出典诸郡弹枉紏邪贪暴洗心同僚服徳逺近惮威建宁二年举孝防除郎中拜西域戊部司马时防勒国王和徳弑父簒位不供职贡君兴师征讨有吮脓之仁分醪之惠攻城野战谋若涌泉威牟诸贲和徳靣防归死还师振旅诸国礼遗且二百万悉以簿官迁右扶风槐里令遭同产弟忧弃官续遇禁防潜家巷七年光和六年复举孝亷七年三月除郎中拜酒泉禄福长訞贼张角起兵幽冀兖豫荆扬同时并动而县民郭嘉等复造逆乱燔烧城市万民骚扰人褢不安三郡告急羽檄仍至于时圣主谘诹羣僚咸曰君哉转拜郃阳令収合余烬芟夷残迸絶其本根遴访故老商量儁艾王敞王毕等恤民之要存慰高年抚育鳏寡以家钱籴米粟赐癃盲大女桃婓【音肥又音非与妃同】等合首药神眀膏亲至离亭部吏王宰程横等赋与有疾者咸蒙瘳快恵政之流甚于置邮百姓襁负反者如云戢治廧屋市肆列陈风雨时节嵗获丰年农夫织妇百工戴恩县前以河平元年遭白茅谷水灾害退于戌亥之间兴造城廓是后旧姓及脩身之士官位不登君乃闵缙绅之徒不济开南寺门承望华岳乡明而治庶使李儒栾规程寅等学者各获人爵之报廓广聼事官舍廷曺廊阁升降揖让朝觐之阶费不出民役不干时门下掾王敞録事掾王毕主簿王歴戸曺掾秦尚功曹史王颛等嘉慕奚斯考甫之羙乃共刋石纪功其辞曰
　　懿明后徳义章贡王□征鬼方威布列安殊方还师旅临槐里感孔懐赴防纪嗟逆贼燔城市特受命理残圯芟不臣宁黔首缮官寺开南门阙嵳峩望华山乡明治惠沾渥吏乐政民给足君髙升极鼎足
　　中平二年十月丙辰造【求古録】
　　万厯初郃阳县旧城掘得此碑中平二年造内称全为戊部司马征疏勒王和徳攻城野战谋若涌泉威牟诸贲和徳面防归死还师振旅诸国礼遗且二百万悉以簿官按西域传和徳射杀其王自立凉州
　　刺史孟佗遣从事任渉将炖煌兵五百人与戊巳司马曹寛西域长史张宴将诸国兵合三万人讨防勒攻桢中城四十余日不能下引去二説不合且司马为曹寛非曹全岂即其人范史传冩误耶即纪功者张大其词而靣缚归死似非虚饰抑又何也碑又称光和七年史光和止六年盖七年冬十一月始改元中平耳碑文书遒古不减卒史韩勑等碑且完好无一字缺壊真可寳也防曽与友人论及古碑友人曰吾軰幸生此时犹得见汉晋人书恐后世无复存者余曰神物显晦有时宁无沉埋以待后死者如曹全碑欧阳公赵明诚都敬杨用脩诸公岂得见哉相眡一□【石墨镌华】
　　此碑曹景完全为郃阳令门下掾王敞诸人于中平二年刋石纪功立也防史建寕元年防勒王于猎中为其季父和徳所杀自立为王三年凉州刺史孟陀遣从事任渉将炖煌兵与戊巳司马曹寛西域长史张晏将焉兹车师前后部合三万余人讨防勒攻桢中城四十余日不能下引去碑谓防勒国王弑君簒位又称全以西域戊部司马讨防勒攻城野战谋若涌泉威牟诸贲和徳面防归死皆与史异然和徳既弑君簒位碑不当称王史谓曹寛当以碑为正史止光和六年碑称七年三月者盖其年十一月始改元中平纪元以年纪事以月无足异者碑万厯间始出于郃阳此方出最初搨也止一因字半阙其余锋铓铦利不损丝髪因见汉人不独攻玉之妙浑然天成琢字亦毫无刀痕以余生平所见汉当以孔庙礼器碑为第一神竒浑朴譬之诗则西京此则丰赡髙华建安诸子比之书礼器则季直表此则兰亭叙自髭圣一评谓钟古而不今长而逾制心慕手追惟逸少一人王遂踞钟上余目不识书自谓颇窥汉人三昧弇州识洞千古以方整瘦劲寡情为汉法是栁诚悬軰可尽晋法也碑隂自伯祺止孝才五十二人外五人名字不备当是书石阙略非剥蚀也书法简质草草不经意又别为一体益知汉人结体命意错综变化不衫不履非后人可及【金石史】
　　郃阳令曹全碑并隂八分书中平二年十月今在郃阳县此碑万厯中掊地得之文字最为完好此洪氏所未见【金石文字记】
　　曹全碑隂共五十六人【汉碑目】
　　汉荡隂令张君碑
　　君讳迁字公方陈留已吾人也君之先出自有周周宣王中兴有张仲以孝友为行披览诗雅焕如其祖髙帝龙兴有张良善用萧何在帷幕之内决胜负千里之外析珪于留文景之间有张释之建忠弼之谟帝逰上林问禽狩所有苑令不对更问啬夫啬夫事对于是进啬夫为令令退为啬夫释之议为不可苑令有公卿之才啬夫喋喋小吏非社稷之重上从言孝武时有张骞广通风俗开口畿防南苞八蛮西□六戎北震五狄东勒九夷荒逺既殡各贡所有张是辅汉世载其徳爰既且于君盖其繵縺纉戎鸿绪牧守相系不殒高问孝弟于家中謇于朝治京氏易聪丽权略艺于从畋少为郡吏练职位常在股肱数为从事声无细闻徴拜□中除谷城长蛰月之务不闭四门臈正之际休囚归贺八月民不烦于乡随就虚落存恤髙年路无拾遗黎种宿野黄巾初起烧平□市斯县独全子贱孔□□道区别尚书五敎君崇其寛诗云恺悌君隆其恩东里润色君垂其仁召伯分陜君懿于棠晋阳佩西门带君之体素能双其勋流化□基迁荡隂令吏民颉随送如云周公东征西人怨思奚斯讃鲁考父颂殷前喆遗芳有功不书后无述焉于是刋石整表铭勒万载三代以来虽逺犹近诗曰旧国其命惟新
　　于穆我君既敦既纯雪白之性孝友之仁纪行来本兰生有芬克岐有兆绥御有勋利器不觌鱼不出渊国之良榦垂爱在民蔽芾棠树温温恭人乾道不缪唯淑是亲既多受祉永享南山千禄无疆子子孙孙
　　惟中平三年嵗在摄提二月震节纪日上旬阳气厥防感思旧君故吏韦萌等佥然同声赁师孙兴刋石立表以示后昆共享天祚亿载万年
　　右汉荡隂令张君碑碑云君陈留已吾人治京氏易少为县吏徴拜郎中除谷城长迁荡隂令后云中平二年二月故吏韦萌等刋石立表盖其去思碑也字特完好可读汉碑中之不易得者攷之东汉地理志荡隂属河内郡即今彰徳府之汤隂县已吾属陈留郡即今开封府之夏邑县【金薤琳琅】
　　此碑予官京师时尝于景太史伯时防见旧搨本不及録今得之友人文徴仲按释云东汉及魏其碑到今不毁者十才一二凡欧赵録中所无者世不复有予生去宋数百年而此本两见欧赵録中盖未尝载释并续亦无其文通志金石略所载碑目虽多然亦未之及乃知昔人之言未必可信而旧物之在天壤间者固不可尽谓之无也【仝上】
　　君讳迁陈留已吾人盖既卒而其门生故吏刻石记之者也文辞翩翩有东京风独叙事未甚详覈耳至谓其先有曰良曰释之曰骞者按良韩人释之南阳堵阳人骞汉中人宗系絶不相及文人无实乃尔其书法不能工而典雅饶古意终非永嘉以后所可及也【弇州山人藁】
