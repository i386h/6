<!-- { "loadSidebar": true } -->
　　魏铜雀台遗址人多发其古瓦琢之为砚而贮水数日不燥世传云昔人制此台其瓦俾陶人澄泥以絺滤过碎胡桃油方埏埴之故与众瓦有异焉即今之大名相州等处土人有假作古瓦之状砚以市于人者甚众繁钦砚賛云或薄或厚乃圆乃方方如地象圆似天光斑采散色沤染毫芒防黛文字辉眀典章施而不徳吐惠无彊浸渍甘液汲受流芳葢今制之令薄者尝观之见令一夫捧持近方琢之或纳于稻谷中出于半而埋之其錾如麄针许制毕有如纸厚薄者或有全良石之材工其内而质其外者或规如马蹄或鋭如莲叶上圆下方如圭如璧者圆如盘而中隆起水环之者谓之辟雍砚亦谓之分题砚腰半防防谓之郎官様者连水滴噐于其首而为之者穴其旁以导水焉闭其上穴则下穴取水流注于砚中或居常则略无沾覆繁之铭见之矣
　　又繁钦砚颂曰钧三趾于夏鼎象辰宿之相扶今絶不见三足砚仆常游盱泉水寺过一山房见一老僧拥衲向旸模冩梵字前有一砚三足如鼎制作甚古仆前举而讶之僧白眼黙然不答仆因不复问其由是知繁颂足可徴矣
　　傅砚赋云木贵其能软石羙其润坚因知古亦有木砚
　　作澄泥砚法以墐泥令入于水中挼之贮于瓮噐内然后别以一瓮贮清水以夹布囊盛其泥而摆之俟其至细去清水令其干入黄丹团和溲如麫作二模如造茶者以物撃之今至坚以竹刀刻作砚之状大小随意防防干然后以利刀刻削如法曝过间空垜于地厚以稻糠并黄牛粪搅之而烧一伏时然后入蜡贮米醋而蒸之五七度含津益墨亦足亚于石者
　　唐文李撰资暇云稠桑砚始因元和初其叔祖宰虢州之朱阳邑诸阮温凊之隙必访山水以逰一日于涧侧见一紫石憇息于上佳其色且欲纪其憇山之逰既常携镌具随至自勒姓氏年月遂刻成文复无刓缺乃曰不顽不麸可琢为砚矣既琢一砚而过但惜其重大无由出之更行百步许至有小如拳者不可胜计遂令从者挈数拳而出就县第制琢有一胥精巧请琢之遂请觧胥籍于是采琢开席于大路厥利骤肥后诸阮每经稠桑必相率致砚以报其本焉稠桑石砚自此始也古人有学书于人者数年自以其艺成遂告辞而去师曰吾有一箧物可付于某处及山之下絶无所付人封题亦甚不宻乃启之皆磨穴石砚数十枚此人方知其师夙之所用者也乃返山服膺至皓首方毕其艺是知古人工一事必臻其极焉
　　今覩嵗贡方物中虢州钟馗石砚二十枚未知钟馗得号之来由也
　　越州戒珠寺即羲之宅有洗砚池至今水常黑色近石晋之际闗右有李处士者放达之流也能画驯狸复能补端砚至百碎者赍归旬日即复旧焉如新琢成略无瑕纇世莫得其法也
　　傅元砚赋
　　采隂山之潜朴简众材之攸宜节方圆以定形鍜金鐡而为池设上下之剖判配法象乎二仪木贵其能软石羙其润坚加朱漆之胶固合冲徳之清元
　　唐李贺青花紫砚歌
　　端州石上巧如人踏天磨刀割紫云佣顽抱水含满唇暗洒苌冷血痕纱帷昼暖墨花春轻沤漂沫松麝薰干腻薄重立脚匀数寸秋光无日昏圆毫促防声清新孔砚寛顽何足云
　　傅元水铭
　　铸兹灵体象自然含源味水有似清泉润彼元墨染此柔翰申情冩言经纬羣言
　　魏繁钦砚颂
　　有般倕之妙匠兮索诡异于遐都研山川之神瑞兮识嘉璇之内敷遂萦防于规的兮假卞氏之遗模拟泽灵之肇朴兮效羲和之毁隅钧三趾于夏鼎兮象辰宿之相扶供无穷之柲用兮御几筵而优防
　　砚録　　唐询【北海郡侯】
　　予生十五六歳即笃喜砚墨纸笔四者之好皆均若墨纸笔居常购求必得其精者但取用之不乏至于可爱终身独砚而已窃自省记方弱冠时得先君所授端溪石砚其制上圆下方才长四寸余心有鸲鹆眼又有金线亦当时人所罕睹者又数年于南省试见贡士茹孝标用黄石色不甚深而状正圆广三寸余其间墨光可鉴云出新罗国后三年于京师得阁门副使茹宗亮古石砚长六寸已来后刻延和二年字砚形外方而贮水处乃圆其下不加镌凿石色青紫相间模制颇古但于墨色不甚相宜然亦寳之凡十年至为梧州太守道出端州往还二年间端人有崔之才最为好事使之搜访前后所得其尤者四率用侯宗亮琢之较所藏先君者殊已过之又三年知归州州之西南十余里昊池乃江之一曲也有石焉土人用为砚至冬时水涸乃命工取而琢之石色苍黄相半佳者乃正緑石理防少密致发墨殆过端石又询诸东西蜀以至夔州西南诸郡多云万州悬金崖洎戎卢二州皆出石可治为砚悉求得之二石皆色黑而万石最坚亦俱可用自二十年前颇于人间见多用歙州婺源石砚或问江南故老且云昔李主留意笔札凡所用澄心堂纸李廷珪墨龙尾石砚三者为天下之冠自李氏亡而龙尾石不复出其传市于人无复向时之比景祐中校理钱仙芝知歙州推考其事乃得李氏取石之处按其地本大溪也昔尝患溪水之深而工不可入始断其流使繇别道其溪遂干自是方能致之李氏去国县人苦溪渉之囬逺也复治之如初而石中絶仙芝乃移县导之使还故道而石又出此后人之所用者尽佳石矣遂与端石并行于时皇祐三年予为江西转运使或言吉州永福县出石亦可为砚尝取试之虽其色近紫而理麄不润无足贵焉至和二年为右史防稽叟自云王右军之后持一风字砚示予大且尺余石色正赤其理亦细用之不减端石云右军所用者不知果然否后左史石休以钱二万购得之又尝闻青州紫金石其传之四方多以鐡为筒而匣片石于其中颇类永福石嘉祐六年予知青州至即访紫金石所于州之南二十里曰临昫县界掘土丈余乃得之然石有重数土人所取者不过第一第二重至第四重则润泽尤甚而色又正紫虽发墨与端歙差同而资质殊为下青之西至于淄州淄州县境最为多石遍令访之得青金石者其色青黒相混性少坚润而发墨可与端歙相上下但不甚羙好耳又有青雀山石色皆绀青其坚润颇出歙石之右惟用墨乃不及又得登州海中駞基岛石全类歙石而文理皆不逮也其后得青州益都县石土人苏懐玉言州之西四十里有墨山山髙四十余丈西连兖州凡三百里山顶出泉悬流至于山下清甘芬香与诸泉特异相传谓有灵草生于上泉出其间故渍染而香由山之南盘折而上五百余步乃有洞穴深才六七尺髙至数丈其狭止能容一人洞之前复有大石欹悬若欲坠者石皆生于洞之两壁不知重数如积叠而成大率上下皆青或赤石数重其中乃有红黄而其文如丝者一相传曰红丝石去洞口絶壁有镌刻文字乃唐中和年采石者所记竟不知取之何用迄今经二百余年不复有人至其上者独山下民时往视之草不生以为竒寳予既闻其説意谓可取为砚亟遣白直偕苏氏而往初颇辞以髙险不可得上因厚给其赀勉之使行既往六七日仅得方四五寸者二其外有若皮肤掩蔽渐以粗石磨治已而理尽露华缛密致皆极其妍既加镌镵则其声清越铿若金石殆非耳目之所闻见亟命裁而为砚以墨试之其异于他石有三他石不过曰温润滑莹以是为尤此乃渍之以水而有滋液出于其间以手摩拭之乆乃黏着如膏一也他石与墨色相发不过以其体质坚羙此乃常有膏润浮泛墨色故其相凝若纯漆二也他石用讫甚者不过其次止终食之间墨即干矣此若覆之以匣时虽数日墨色不干经夜即其气上下蒸濡着于匣中有如露此三者虽世之称为好事者非精于物理则无由得之其采凿于洞中皆就壁间先以錾去其上下石然后乃及羙材每患引錾之不能加长故所获无大者又在外多黄近内则红虽其体则均而色未能纯后乃于洞之侧穿为一穴其广袤丈掘土至六七尺往往得成片者大或逾尺而色皆纯其土不常土皆成乳末推寻石之聚结葢山之髓脉也自辛丑夏四月至癸邜夏三月经二年凡工人数十往其所得可为砚者大小共五十余一日洞门为巨石摧掩而人不可复入其石遂絶今人有得之者皆洞外黄赤之石尚假此名殊失真也予往令端人崔之才歙人汪琮购求得二州之石品第一者爱而用之平居未尝须臾去也自得兹石而端歙皆置于中衍不复视矣因论著古今所载之石及自所见随其优劣而次序之分为上下二卷非敢传于他人姑欲贻诸子孙后将复有所得则当续而广之以成吾志也云尔
　　青州墨山红丝石其外有皮表或白或赤者有文如林木之状既加磨礲即其理红黄相叅二色皆不甚深理黄者其丝红理红者其丝黄若其文上下通彻匀布此至难得者又有理黄而文如柿者或无文而纯如柿者或其理纯红而文之红又深者若黄红相杂而不成文此其下也文之羙者则有旋转连接团圆方二三寸而其丝凡十余重次第不乱或如月晕自心及外可及六七重者或如山石而尖峯竒势皆具者或如禽鱼云霞花卉之类者此但类石之文采不一至于资质润羙以及发墨则皆均也其石乆为水所浸渍即有膏液出焉若乆干者以手拭之则有白屑被其上乃膏液之所结积也凡为砚初用之固有法今更不载惟精于物理者自当得之然世之人罕有识者往往徒得之而不能用也有足悲夫此石之至灵者非他石可与较艺故列之于首云
　　右青州红丝石
　　端州石出髙要县斧柯山去州二十余里前临大溪登其山约五里余乃至絶顶匠人于此凿石嵗乆乃成洞穴今已极深邃洞中常有水秋夏即不可入至春冬水涸采石者竟入而其间隂黒不复有所睹但以手扪石随大小取之日不过得数片凡石理之精麄即良工虽洞中亦能别至于瑕玷璺脉须出洞乃可识也故有累日月而不得一佳者亦有日获一二者系其所得之分尔然至佳者殊不可多得大抵以石中有眼者最为贵谓之鸲鹆眼葢石文之精羙者如木之有节也今不知者反以为石病吁可痛哉凡取石有四曰上岩下岩西坑后歴上岩之石最精下岩次之西坑后歴悉其下也惟上岩之石乃有眼眼之羙者紫緑黄三色相重多者自外至心凡八九重其状皆圆有若描画而成以色鲜羙重数多者及圆正者为上其大者尤为稀有予所见絶大者乃如弹丸其次及其半则比比有之小者至如麻豆亦有布列于砚中或如北斗或如五星心房之形者价已不减数万其生于墨池之外者谓之髙眼生其内者即曰低眼惟髙眼尤为人所爱尚以其不为墨所渍掩常可睹于目前也工人每市石材必以眼之大小多少为之重轻若石之无眼姿质甚羙其大者不出千钱工之精者每得石以手扣之知其下有眼及多少之数因画记之后令磨琢皆如其言也石之品有数种其色正紫而防有青润无芒叩之无声此近水者也其色防紫而不深重近日视之畧似有芒叩之有声此岩壁之石最为发墨乃石至精者其次青紫叅半或紫而近赤或青多紫少皆石之下也端人每为砚凡色之不佳者须用佛桑花染渍之初亦可爱至经水即如故矣昔人有云山有自然团石或云剖其璞而得焉谓之子石又云每取石必祭以中牢不然则雷霆失石所在予尝以二说诘诸山下故老皆云无之岂传闻之误乎又谓石之有金线者为羙此正其病也亦端人之所不取云惟材之大者尤为难得每购求方六七寸而无病脉者固亦少矣比嵗所贡方砚者五皆以尺为凖然止于岩石之中品或有眼工人輙凿去之恐异日复求不可必致也
　　右端州斧柯石
