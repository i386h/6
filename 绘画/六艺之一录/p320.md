<!-- { "loadSidebar": true } -->
　　中书令褚遂良书　褚遂良字登善散骑常侍亮子歴官尚书右仆射以谏阻立武昭仪贬潭州都督未几又贬爱州卒于官神龙中复官爵徳宗追赠太尉帖目当称唐太尉褚遂良书标目上失唐字　遂良虽与虞欧同时然少后于虞欧当置询后　遂良以髙宗永徽六年諌阻立武昭仪左迁潭州都督此潭府下湿帖乃其在潭时语按遂良谏阻立武昭仪引义极谏叩头流血终始不屈虽触怒身死固其所安岂有裁一贬斥遂不胜烦苦之理帖云潭府下湿不可多时况兼年暮深益隤顇竟似有刻不可居之势既已执之于前乃忽悔之于后前后违反不可收拾曾谓遂良之贤乃至此极必无之事也此葢伪书者不明大义以为此情所必有故仿效褚书惑人耳目而不自知害名义诬先正有如此也故其为书前犹矜练略得登善手意数行以后便脚手尽露恶道坌出矣黄长睿云帖末云舅遂良报薛八侍中前河南谪潭时无有薛姓为侍中者自永徽六年遂良贬潭州都督前此上至神尧时为侍中者裴矩齐王元吉杜如晦王珪魏元成杨师道刘洎张行成髙季辅字文节韩瑗凡十一人未有薛姓者至仪凤中薛元超始作相既在遂良后又不作侍中当时在外镇亦未有兼此官者其伪必矣按伯思此语可谓辨甚虽无此证以理而推亦知必伪况其凿凿可据有如此者乎诸何　　按文义当是足言笔法却是去意当由
　　摸搨有误更得汝□当是状或作兆非兆下帖本有重美二字顾释脱去□居帖本作徙居顾释作徒居亦误　按□乃章草状字与十巻大令铁石前帖□字不同彼为非字也右半写法先后各异顾汝和以为与大令帖同误也　长睿云山河帖乃河南所书枯树赋中钞出耳此庾子山作而褚书之后褚遂良述四字乃集书者妄益帖内星安性者哉字不知从何处集来　长睿云家侄至帖乃真河南得意书翩翩有逸敬体愚谓此帖笔势肥浊骨韵软缓全带俗气定是伪书学者依声习之便入恶道不知长睿何见遽有此语董思白每为学者论书辄亦拈此为法所未喻也　□即倐字一作獯误
　　唐秘书少监虞世南书　虞世南字伯施越州余姚人隋内史侍郎世基之弟叔父寄无子以世南继其后故字伯施智永善羲之书世南师焉歴官银青光禄大夫文馆学士卒年八十一赠礼部尚书帖目当称唐礼部尚书虞世南书　徐澄斋云世南为褚遂良少所服膺当列褚前　长睿云世南大运帖欧阳率更比年帖皆集二公碑中字为之按大运帖乃集夫子庙堂碑比年帖则未知所集何碑矣　夫子庙堂碑以今闗中本为胜闗中本重刻于赵宋之初字虽渊雅然风神全失此所集字比之重刻本葢并其字形而亡之况风神乎又况永兴原碑乎益以知唐碑之可贵而阁帖之不足尚矣　大运帖无之道大观讳字末一防以宋太祖小字朗故髙宗临兰亭于天朗气清朗字亦阙月中两小画　去月帖□一□日□当是牵顾作率未是两日二字或合作曹尤非望□自力当是望可言左脚痛冀少日望可力疾行耳顾作耳非末□字帖本有言傍顾释作咨误　临乐毅论帖□□□□当是数记存之□顾作记□草书作□第六巻右军帖熙□亡不可知与此正同皆当是存也□当是之笔驶少回峯耳言乐毅论数亦记存此帖但近以臂痛废书不能学耳次荘释愿学亦通但以□作学于草法殊不合吾旧作数行草草则与上下文义皆不贯决知非是　米以临乐毅论帖为俗人伪作信然此书柔缓全乏永兴谨严意且其文义至遣书谨空已尽得书以下七字又以别帖续之文义全不相属笔意亦与上不类其伪不疑　永兴当太宗即位之初年已衰老抗表乞骸骨不许至贞观十二年再表请致仕乃始许之此疲朽帖云未有东顾之期惟增慨叹葢其思归之切巳十数载于兹矣此必其再请致仕时语谆嘱司事者使为主持得力耳□力当是得力或作卿力顾作公力皆误　郑长官帖□不荡荡刘作垣顾作恒顾较是
　　唐率更令欧阳询书　欧阳询字信本潭州临湘人贞观初歴太子率更令文馆学士封渤海男卒年八十五帖目是　兰惹帖乃率更观书跋语笔法谨严定是真迹虞永兴别帖亦有承示名公书画可以顿醒滞思之语与此略同然彼当是依仿此帖伪为永兴书以愚俗目不足信也　静思帖文义援上帖来疑当是一时语　自魏晋来多以使为信故右军十七帖中有徃得其书信遂不取答之语又太清楼续帖第四巻右军帖亦有今因其信答君书想必至也之语此云定须寄信下平安帖云极欲知君等信息则遂以为书信之信矣古人问信信字多作讯不作信晋陈逵伯礼帖云明愿问讯正作讯则以信为书信之信葢自率更始　定□当是定须笔驶失一防耳顾作顷未是□□当是立具言定须寄信望立具勿迟也顾合两字为一作意字亦非　比年帖米云俗人伪作　淳化所收率更六帖惟比年一帖伪作余皆崄劲峭削是率更手笔与其所书史事等帖正同弇州山人乃有圉圉寒俭之讥殆非能知率更者
　　唐谏议大夫栁公权书　栁公权字诚悬京兆华原人太子太保公绰之弟歴官太子少师年八十八卒赠太子太师帖目当称唐太子太师栁公权书　长睿云栁少师与弟帖末云诚悬呈人多疑之以顔籒注汉书丞相衡传云字以表德岂人所自称栁不当称字然尝观逸少敬谢帖自云王逸少白庐山逺公集卢循与逺书自称范阳卢子先叩头则古人称字葢或有之顾从义云公权与弟故可以字也　圣慈帖与虞永兴临乐毅论帖笔势略同而此更纵耳当是一手伪书末二字□□当是敬空亦与虞帖同空字失下半故行稍短施作悬未是顾作敬问或可通按公权尝为敬穆文三朝侍书公绰以其颇偕工祝致书宰相乞换一散秩遂迁右司郎中文馆学士文宗思之复召侍书充翰林书诏学士帖云圣慈允许守官稍减罪责岂即尔时语耶然诚悬有诏出守翰林一帖亦同时书而纵横沈劲有不可逼压之势与此相去迳庭则知此为伪作无疑矣　按栁公绰传公绰有弟二人公权公谅又公绰伯父子华有子二人公器公度则史传所称公权弟仅有三耳此八月定发帖有弟五人葢史以其无甚竒特故不具载公权致书兄弟同气之情故应备及耳此亦可补史书之阙　伏审帖展□当是展豁右半笔驶偶纵耳顾作展割误□□当是悢悢玉篇悢悢惆怅也唐林藻深慰帖预悬离别之悢悢也顾释是徐作恨非□□当是后使一作复便非帖末一字当是空葢帖尾押字与前谨空字同唐宋人书帖多有之此因书尽笔驶不复多作折故从□耳朱作耶或作言俱未是
　　唐李邕书　李邕字太和广陵江都人李善子天宝初歴仕汲郡北海二太守代宗时赠秘书监帖目当称唐秘书监李邕书大观标目是　北海书出子敬而鼓努惊奔势更过之葢魏晋淳古之意自此逺矣观其为人辞辨义烈皆有过人而英迈之气大重故其平生多见颠沛卒以豪侈不拘细行致决杀以死此帖云欲使小儿当从澧州去葢是其从中官杨思勗讨贼岭南时语十二日一作十二月帖末庆厯帖有散骑二字
　　唐谏议大夫褚庭诲书　墨池编云褚庭诲钱塘人左散骑常侍无量之侄开元中仕至谏议大夫按旧史无量本传无量杭州盐官人此称钱塘人者误又按苏颋所撰褚无量神道碑称庭诲为无量次子左拾遗则此所称无量侄及谏议大夫者亦误帖目当称唐左拾遗褚庭诲书五行渊润有神采时人目为小褚不虚也　人信惠问仍以信为信使之信
　　唐尚书郎薛稷书　薛稷字嗣通蒲州汾隂人太常卿薛收从子郑公魏征外孙歴官太子少保礼部尚书帖目当称唐太子少保薛稷书　贞观永徽间虞世南褚遂良以书专家稷鋭精临仿结体遒丽遂以书名天下而于褚公得之尤多故时人有买褚得薛不失其节之语此四行者葢亦尝鼎之一脔矣　此帖两□字三国志俱作鲻音兹此当由书法小异
　　唐洺州刺史徐峤之书　徐峤之字维岳越州人吏部侍郎师道之子太子少师浩之父三世书法皆有名于时按旧史但称徐峤新史则云浩父峤之徐浩古迹记自称先考故洺州刺史赠左常侍峤之真行草名冠古今又浩书山口碣石称故银青光禄大夫洺州刺史上柱国峤之赠左散骑常侍则当以其所自称峤之者为正而旧史称洛州刺史者亦误以洺为洛本帖正作洺也帖目当称唐左散骑常侍徐峤之书此帖正其授洺州时语　□梨当是阇梨或作阅误动正安隠当是动止偶多一小画耳泉本正作动止第三巻山涛书谅尤质正以止作正此动止安隠又以正作止皆由行笔偶误忽忽自魏晋来皆作勿勿到此始有忽忽字右军帖虽有遇信忽卒万不一陈之语然是伪书不足据
　　唐东宫长史陆柬之书　陆柬之苏州吴人虞世南之甥少学舅氏以书名官至太子司议郎帖目当称唐太子司议郎陆柬之书　长睿云陆柬之帖殊不类唐人语当是临晋宋人帖或效其语作此耳　比在淮隂于杨刺史守知官斋见此帖古刻纵横古雅十倍淳化则知淳化本之摸搨失真多矣　上下无恙重一恙字当是于越行时多书一字如鲁公论坐书藁使百僚共得瞻仰使字之类耳
　　唐薄绍之书　按窦述书赋注张懐瓘书防并云薄绍之字敬叔丹阳人官至给事中行草倜傥时越羊欣黄长睿云薄绍之宋世为丹阳尹书与羊欣齐名时号羊薄淳化目为唐人谬甚按敬叔乃丹阳人非丹阳尹长睿亦误帖目当称宋给事中薄绍之书大观标目是　□□当是周旋一作同于非甚□一宅□字可疑何屺瞻云恐是须字摸搨失耳多□成交当字亦摸误刘作尝文义恐未是帖末两□字皆当是白与卷前陈逵书白字正同

　　六艺之一録卷一百四十
<子部,艺术类,书画之属,六艺之一录>
　　钦定四库全书
　　六艺之一録卷一百四十一　　钱唐倪涛撰
　　法帖论述十一
　　淳化秘阁法帖考正巻第五
　　诸家古法帖
　　长睿云自苍颉至程邈书皆伪　此卷尤荒率可笑不惟巻首诸家畧无据依其后诸家错谬尤甚秦时未有楷而以为程邈宋儋开元时人而不知为唐隋法帖文帝书也不列首巻帝王之次投老二帖不辨为率更敬祖二帖不知为大令其他如晩寒一帖移屋二帖其不能识别又不足言矣惟智果系隋僧懐素系唐僧不宜列于名臣之次章草蜀志两帖无可主名当以古法帖目之耳
　　苍颉书　苍颉黄帝史也帖目当称黄帝史苍颉书易曰上古结绳以治后世圣人易之以书契苍颉通于神明仰观奎文圆曲之势俯察文鸟迹之象博采众美合而为字是曰古文孝经援神云奎主文章苍颉仿象是也今此书字虽不可识按其书法风力短浅全乏古意乃与后世小篆无异并非古文故秦淮海亦有了不与科斗相类乃近大小二篆之疑虞世南书防述云苍颉象形传诸典策世絶其迹无得而称以此而言其伪决矣
　　夏禹书　大禹书传于世者惟衡岳岣嵝峰七十二字笔法奇古多不可识然鉴者尚有字奇而不合法语奇而不中伦韵奇而不合古之疑今此十二字全与岣嵝不相似又余尝得大禹开山币乃大禹佩之治水者面四字羃二字亦不可识然笔法横絶之可以上天折之可以入地定非大禹不能今此书又与开山币不相似其伪不疑　右二书亦间有一二字可识者然既是伪作非必尽有原本不过以意涂画漫作数十字分别部居以此为某书某书耳虽可识者亦不足据也
