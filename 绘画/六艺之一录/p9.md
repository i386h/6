<!-- { "loadSidebar": true } -->
　　文帝黄初元年铸受禅鼎其文曰受祚鼎小篆书明帝太和六年铸一鼎三足名曰万夀鼎小篆书呉孙权黄武元年于彭蠡水得一鼎其文曰百神助阳侯伏三足大篆书又猎于樊山见一姥问得何兽答曰得一豹曰何不竪尾遂为立庙并作一鼎文曰豹尾鼎
　　孙亮建兴元年于武昌铸一鼎其文曰镇山鼎小篆书三足
　　孙皓铸一鼎于蒋山纪呉之歴数八分书
　　宋王刘晋永初三年从秦中还纪功铸一鼎于九江其文曰沸秦洛伏大汉古篆书
　　宋文帝得鰕鱼遂作一鼎其文曰鰕鱼四足
　　顺帝升平元年有人于宫亭湖得一鼎上有古文洵汉二字
　　齐髙祖讳道成于齐州池内见龙闻箫鼓声遂埋一鼎其文曰龙鼎真书三足
　　梁武帝大通元年于蒋山埋一鼎文曰大通真书又铸一鼎书老子五千言沉之九江中并萧子云书
　　陈武帝即位铸一鼎文曰元勲鼎沉于淛江
　　陈宣帝于太极殿中铸一鼎文曰忠烈常侍丁初正书
　　太公于湄水得玉璜铸一鼎刻其文曰璜鼎
　　秦丞相樗里子作一鼎文曰智囊独足古文大篆书荀况在嵩溪作一鼎大如五石瓮表里皆纪兵法大篆书四足
　　张仪伐蜀铸一鼎髙三尺文曰定蜀大篆书
　　李斯为丞相铸一鼎其文曰上丞相鼎埋于上蔡东门
　　萧何为丞相铸一鼎大如三石瓮自作铭其文曰纪功鼎亦是何自作署书体四足
　　张陵在云台山得仙作一鼎写丹经埋于云台山下车千秋为丞相铸一鼎文曰车丞相鼎八分书司马迁字子长南逰探禹穴作一鼎而小记年月日埋之秦望山
　　黄霸为颍川守神雀集遂刻鼎记之
　　孔光拜丞相铸一鼎文曰丞相愽山侯大篆书王商为单于所畏遂令铸一鼎刻记其功以劝功臣杨震为太尉作一鼎其文曰太尉鼎古书
　　胡广铸一鼎其文曰孝子鼎八分书
　　王允字子师郭林宗见而器之允自铸一鼎曰千里八分书
　　王仲子为大司徒铸一鼎其文曰司徒鼎大篆书王朗为司空铸一鼎其文曰司空鼎复篆书
　　蔡伯喈为侍中封髙阳侯作一鼎纪汉家歴数邕自书蔵于泰山
　　诸葛亮杀王防还定军山作一鼎埋于汉川其文曰定军鼎又作八阵鼎沉之永安水中皆大篆书又于武郡金山作二鼎一大一小并无文时亮行军见此山似有王者故镇之
　　呉顾邕铸一鼎文曰顾元凯之鼎八分书三足陆逊破刘备军铸一鼎纪功其文曰破备鼎
　　孔愉获龟放之遂作一鼎刻其文曰孔敬康鼎沉之于水
　　张衡制地动圗记之于鼎沉于西鄂水中
　　王义之于九江作书鼎髙五尺四靣周匝书遍刻之沉于水中真书
　　董卓为太师铸一鼎其文曰太师鼎书
　　金器欵识
　　总説
　　在昔三代盛时凡酌献祼将通用于人神之际故酌献用于人亦用于神祼将所以礼神亦所以礼人是以尊罍彞舟相为先后而行之然周官幂人先尊以尊尊而彝卑小宗伯先彝以言其用则先彞耳彞用以祼既祼则已尊用以饮饮则必有继之者故继之必资诸罍此诗所谓缾之罄矣维罍之耻之义也于司尊彝之职有六尊言其数复言其名酒正之职有八尊言其数不言其名者葢八尊所以广六尊之数也至于罍则一种而已有六罍所以副六尊耳夫尊有六而在周则设官以司之辨其用与其实故有谓之献谓之象则凡春祠夏禴其朝践再献之所用也谓之着谓之壶则凡秋尝冬烝其朝献馈献之所用也谓之泰谓之山则凡追享朝享及朝践再献之所用也若夫尔雅不言尊而曰彝卣罍器也者谓彞卣罍皆盛酒尊意其尊必有罍亦犹彝之有舟此又一家之説也且尊之用于世久矣泰尊虞氏之尊也山罍夏后氏之尊也着商尊也牺象周尊也合而言之总谓之尊彝以周兼四代之礼故皆有之周官言六尊者兼得而用之也舍周官而见于他传则分而言之故有所谓上尊曰彝中尊曰卣下尊曰壶凡以彝之为常也故曰上尊而已在商之世以质为尚而法度之所在故器之所载者皆曰彝至周之文武制作未备商制尚或存者则尊彝之铭间未易焉今召公尊文考尊皆周时器而亦谓之彝葢本诸此

　　右髙九寸二分深八寸口径七寸八分腹径七寸五分容六升重七斤十有二两铭三字是尊状觚形而所容则倍之设饰虽华而字画极古铭之父癸癸者成汤之父号且铭者自名自名以称其先祖之美而明着之后世者也故于父癸而言孙者亦自名之而已所谓身比焉顺也者是欤【博古圗】
　　铭上一字乃子执二刀葢子为父作此庙器耳【钟鼎欵识】
　　商祖戊尊

　　此尊为大戊作字画不拘偏旁位置或左而右或右而左画烦简亦不较　【钟鼎欵识】
　　右髙一尺一寸七分深八寸六分口径八寸三分腹径四寸容五升八合重八斤五两铭五字此尊为大戊作不书名尊其祖也大戊之庙在商称中宗葢九世君也是器字画位置不拘于偏旁之陋或左而右或右而左画或烦或省故以□谓之祖□谓之尊而纯质未凿于世俗之习浑厚端雅若有道之士观是器者岂不改观敛祍耶【愽古圗】
　　按商九世君曰大戊盖雍巳之弟仲丁之父也雍已时商道已衰至大戊复兴诸侯归之故称中宗此尊为大戊作祖者因其孙而言之也商之铭识未凿于世俗之习故位置或左或右画或烦或省如以白为祖□为尊之类殆非书家八法所可议也【绍兴古器评】

　　右通盖髙六寸二分深四寸一分口径三寸三分腹径三寸五分容一升一合共重一斤二两盖器铭共八字周官谓四时之间祀追享朝享祼用虎蜼彞皆有舟其朝践用两大尊今尊也而以蜼岂非商之蜼彞所配之尊耶今考礼圗蜼彞之制蜼尾长数尺似獭尾末有岐是器欵识旁刻兽形其尾长而末有岐正蜼也盖铭曰五纪其器之数曰周作父乙者盖商有太史周任乙则商之君名乙也岂非作者周任耶【博古圗】
　　李丕绪得古器铭曰作父乙尊彝其下为蜼形或疑其制余曰此古尊彝也其在有虞氏之世不则自商以前其制得于此未可知也书曰日月星辰山龙华虫作防宗彞藻火粉米黼黻絺绣孔安国以防为绘谓彞尊亦以山龙华虫饰之郑康成曰宗庙之器鬰尊虞氏以上虎蜼而已圣人以饰尊则于服以宗彝所饰而为絺绣自汉至今学者尝疑之以父乙尊彝考者可以信也方虞氏尊用虎蜼则非一器矣丹阳蔡氏得祖丁彝为虎形考古圗不能推见虞氏宗彝之制廼谓兕形古人饰器各以其意虎为义蜼为智观其饰可以知其意蜼寓属其尾岐出今于彝可考而见也或曰乙丁商人尚质其称盖云考之于礼防名冠字死谧自周以然其在商夏则以丁壬癸甲为别知虞氏之世亦若是也记者犹曰辛壬则于名可知矣【广川书跋】
　　商周之器类以尊彝名之何哉葢先王之意戒在于作淫巧要使其器可尊可法耳非六彝之谓也乙者商君之号又言父者所以明子职欤【绍兴古器评】

　　右髙八寸六分深七寸口径六寸六分腹径四寸五分容三升二合重三斤十有二两铭三字上有画作鬲状夫鬲炊器也尊以盛酒而取铭于鬲者王安石谓鬲空二足气自是通上下则鬲之为用欲其通而已用鬲识尊凡欲交通而无间耳曰父巳者商之雍巳也凡器之铭有曰祖曰父曰伯曰叔各因其人而铭之也鬲作画形殆河圗洛书之遗意非书家八法所可议也【博古圗】
　　铭作鬲形象形篆也疑作器者之名耳【钟鼎欵识】
　　父巳则商之雍也上一字作鬲形者葢欲如鬲之炊气上下交通而已古之酒器多取此以为识者皆此意也然字画形象则有□□□□之异唯其纯质未凿于世俗之习故或繁或简乃所以为古耳【绍兴古器评】

　　右髙八寸五分深七寸口径六寸八分腹径三寸五分容三升一合重三斤铭三字曰亚者次也或主于献或主于器葢未可以定论也商之君以辛名者多矣曰祖辛曰小辛曰廪辛而此言人辛者按商立戈癸尊其铭亦称曰人则人辛者乃商君之号辛者耳且此君也而谓之人盖二帝而上体天以治人故谓之帝帝也者天道也三代而下修人以奉天故谓之王王也者人道也故记礼者称商曰商人周曰周人者盖如此观是器不铭功不载誓宜其后世冺没而无闻矣今也千万世而下人得而想见之此所谓其人亡而其政存者类矣且夫政存犹得而考之矧乃托之金石而礼之所蔵正在于是则考之固不谬矣【博古圗】
　　铭曰亚人辛亚者次也亦宗庙之器也【钟鼎欵识】
　　亚形者庙室之象辛者商君之号也见于他器者不过曰祖辛父辛而已而此独曰人辛何也商器铭文简略淳古有难以理义推者士大夫于考正前代遗事其失常在于好竒故使学者难信如曰人辛之类又岂可以臆论穿凿哉【绍兴古器评】
　　商子册父乙尊【博古圗作孙册父乙】

　　凡人君赐有功必为册书以命之此子为父作而亦曰册者葢谓其有勤王之功然后得作彝器而铭之也【钟鼎欵识】
　　右髙八寸八分深七寸口径六寸八分腹径四寸五分容三升重三斤十有二两铭五字凡人君锡有功必为册书以命之此孙为父乙作而亦曰册者葢为孙者有勤王之功焉然后得作彞器而铭之祖此所以言册命也既谓之孙其视乙也当尊为祖而此曰父者盖祖考虽殊谓之父则乙所谓大父者是也夫商以乙为号者六曰执乙曰天乙曰祖乙曰小乙曰武乙曰太乙而父乙者未知其为何乙观其刻作两册切于形似非尚质无以及此若夫周人务为简约而忽于取象为□□之形虽有内史策命之臣以掌之而商之纯古故已变矣【博古圗】

　　尊铭父丁葢子为父丁作此尊耳父丁者商君之号也【钟鼎欵识】
　　右髙八寸三分深七寸口径六寸七分腹径四寸容三升六合重三斤九两铭二字父丁作是尊特载铭而不侈其文商世质有余故宜如此纯足皆素当中为从理即两端分冩防龙形若相追逐以为先后色防渥赭而绿花萍缀其古意最为美观与商父乙尊无异也【博古圗】

　　右髙八寸九分深七寸六分口径六寸九分腹径四寸一分容三升九合重四斤八两铭四字文饰甚简而腹间有雷云之状上一字作立戈形王安石云戈从一不得已而用欲一而止今尊酒器也而画立戈之状不特如鼎之节饮食又欲一而止之不至于流湎也故凡酒器制字之义必示其戒曰人癸则谓商之主癸也主癸子天乙是为成汤乃知是尊为汤宗庙孝享之器明矣于癸曰人癸葢与辛尊言人辛之意同【博古圗】
　　干者武舞所执也干盾也能为人扞难而不使害人故圣人以为舞乐在商之时号癸者惟成汤之父故商物铭癸者皆归之主癸然则用武于癸庙宜以其子之所有而荐之也【绍兴古器评】

　　右铭曰作从者谓从器也犹品之有从单姓也【钟鼎欵识】右髙六寸三分深五寸一分口径五寸四分腹径三寸五分容二升二合重一斤九两铭三字曰作从谓从器也曰单谓姓也周之单族最为大姓则知其原有出于此盖昔人作器有以名姓书诸铭文之上者如曰单作从彝有以名姓书其下者如曰甚作父戈寳尊沈子与夫此器曰作从单皆以姓书其下也商之时尚质故其语略耳【博古圗】
　　单姓也周有单子歴世不絶为贤卿士其族有襄顷献靖穆公之类则知单者有出于此从谓从器如品之有从也与所谓陪鼎者同意【绍兴古器评】

