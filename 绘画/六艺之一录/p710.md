<!-- { "loadSidebar": true } -->
　　苏文忠公文章翰墨称妙天下今观此卷光采动人俨然一叚承平古意诸公题品在前眞希世之寳也夫复何言延祐丁巳季冬廿三日钱塘马臻谨书【同上】东坡风流儒雅照映当代其流落人间者不过文章字画之妙耳然世所寳玩愈乆愈珍往年曽见此帖使人咨嗟敬叹不意今日得观亲迹可谓平生幸遇也方今朝廷崇文重道贤士彚征必有人才间出若此老寘之玉堂中则其忠恳切至见诸文章亦余事也延祐四年季冬二十三日杭郡孙衍敬书【同上】
　　东坡东武帖
　　坡公虽草草数字能使人敬爱非他书比也庐山黄石翁观【式古斋书画彚攷】
　　坡翁自书八赋
　　东坡在儋耳谓子迈曰吾尝告汝我决不爲海外人近日颇觉有还中州气象乃涤砚索纸焚香曰果如吾言写吾平生所作八赋当不脱落一字既写毕读之大喜曰吾归无疑矣后数日而亷州之命至八赋墨迹始在梁师成家或云入禁中矣【曲洧旧闻】
　　东坡芙蓉城诗并序
　　都下髙佥事家藏东坡哀江头小楷此此差小而结体稍疎不若此书缜密也至元壬辰鲜于枢记【式古堂书画彚攷】
　　坡翁书大小眞草得意率然无不入妙字形或似顔鲁公或似徐季海此卷绝有黄庭神韵爲尤难得也辛亥三月九日延陵倪瓉观【同上】
　　尝见秦太虚与坡帖云素纸一轴敢冀醉后书近文及芙蓉城诗恨不见其眞迹今观此卷非醉时笔亦不知爲太虚书者否耶结体有遗敎经楷法鉴者当自知之己未四月谷阳陈文东题【同上】
　　仆平生最爱苏文忠公书遨游四方凡数载获观公之遗迹不下百数十幅至于整齐缜密无如此纸者况芙蓉城诗又文忠公平昔大得意之作也世有览此者当具如西方大阿罗汉正法眼观之呵呵呉郡醉生顾禄随笔讃叹【同上】
　　坡翁画记卷【形理论】
　　东坡先生以雄文直节髙一代而其英伟秀杰之气发爲翰墨者姿态横生锋頴遒劲尤非时人之所能及此帖文简意足不易得也好事者宜寳藏之至正十九年龙集己亥四月既望后学双流宇文公谅谨题【式古堂书画彚攷】
　　急雨苕溪小系船手披翰墨忆坡仙故家文物今煨烬抚卷题诗一慨然呉成龙【同上】
　　文忠公画记有形理之说眞能发古人未言之微惜湖州公竹枝不与俱传俾今之画家不得观其自惜哉然文忠此记之妙似不专于画即书家亦然画肥瘦者形也结搆圆融者理也形具而显理隐而防形非理弗备犹文非理弗宣今作画之求于形似且不能况理乎书亦惟于形又鲜得其似若语于理无懵不然以爲诞矣文忠书本二王帖中来故机轴成家学者罕到中间妙处理形相传非漫然涂抹已也此卷姑置画而重其书自当与文忠公并称宇内神物矣丙戌冬日张静题【同上】
　　苏长公襍事琴书卷
　　右苏文忠公眞迹一卷公之书虽纵横斜直率意而成无不合榘度深赏识其妙者惟涪翁一人圜活明媚或似顔鲁公或似徐季海葢其才德文章溢而爲此故絪緼郁勃之气暎日奕奕耳若陆柬之孙防礼周越王着非不善书寘之顔鲁公杨少师苏文忠公之列则如神巫之见壶丘子矣癸丑八月八日倪瓉【式古堂书画彚攷】
　　苏文忠公书杜工部桤木诗卷
　　昔先生尝賛美杜子美诗顔鲁公书此求之于声律画之外今观先生书杜诗后千百年宛然若日昨挥洒者葢寓精神于翰墨而材品所自到尔倘拘以宇宙之得而论之是未可同赏妙也宜自袭藏珤玩爲尚洪武己巳八月六日严陵金冕志【式古堂书画彚攷】坡翁书大槩骨撑肉肉没骨自出新意亦一快哉今观此书其字画更圆熟遒劲可爱与余旧所见诸帖敻别文干当寳爱以传诸子孙于无穷也永乐己丑春三月望日呉郡姚广孝识【同上】
　　苏文忠公诗帖小册【送家友国敎授成都】
　　黄太史有言东坡居士立朝而意在东山今观所赋郭熈平逺则有声句中可以想见惟公之生眉山草木衣被声光盛矣况家中之才子兼资文武着绪缙绅伟然于元祐碑中葢其筮仕之初也已蒙文忠印正则知公之所以模范后进于家氏之所以步趋前修有以増岷峨之髙浚锦江之清矣三复敬叹乃书至元辛巳秋分石磵陈有宗
　　苏东坡虎跑泉诗卷
　　右苏文忠公眞迹此诗不载集中虎跑泉一在丹阳一在钱塘公常通判杭州则此泉葢在钱塘也　至正元年二月壬寅多尔济巴勒跋【式古堂书画彚攷】
　　余往来戍蜀西因迿鎭过峨媚谒三苏堂于苏氏族人处幸获拜观老泉东坡妙墨乃知此帖非赝也至正辛巳皋月尚急日舒噜图噜拉书【同上】
　　余尝从事海南宪府按行儋耳获覩先生墨迹多矣不意今又得覩虎跑泉诗翰墨无异前所见者集中不载是诗意编缉者遗失抑何害乎是帖也耶吾师寳之幸幸能鼎臣再拜谨跋【同上】
　　余尝见林和靖手书所爲诗一巨轴多集中所不载坡翁所作视和靖尤富一诗不见于集中固无怪其然葢古人之文亦有自删去者此则坡翁得意之作必非自删或编録者未之见耳至正二年七月廿八日黄溍书【同上】
　　云堂老咳唾笑骂皆成文章则其挥翰如云霞揽结岂独此诗也哉而龙翔之洒染尤得皮得髓则其髙第弟子所収其爲定本无疑矣杜本观【同上】
　　苏长公题虎跑泉诗卷至正二年益友庵自燕都携归龙河予得见之洪武九年再见于梓北山处十八年虎跑戒师定岩使其徒携来槎峰又见之噫四十四年之间凡三见此卷自兵革后天下法书名画零落殆尽何此卷流传南北独无恙如此岂有神物呵防之耶既复还虎跑是犹璧完归赵当刻之石以爲山中故事宗泐识【同上】
　　右东坡手书七言律诗一首题云逰虎跑泉文集是诗则题云病中游祖塔院按传灯録唐元和十二年大慈中禅师创寺于杭州南山长庆元年赐额大慈咸通二年师入灭开成二年其徒钦山请于朝易名法云宋太平兴国六年以南泉临济赵州雪峰诸人皆常至此故又名祖塔院东坡来游止据寺名而书此诗时又偶作虎跑泉葢一诗而有二名观者以爲集中不载一时未暇详考耳此寺山川环秀郡中爲胜郡志又言南渡后史弥逺卜葬其地民謡不吉而止乃即寺驻兵寺废不治者百年岁甲子戒师定岩始重作佛殿僧居宏丽殆可与灵隐三竺甲乙又访得东坡是诗墨迹购求前辈名文章家叙论已成巨轴间以示予噫佛氏之说有所谓因縁者是书荐更兵燹失而复得岂亦有缘耶戒师常汲泉水送予以之煑茶香冽比蜀井宜有异传也乙丑十二月十有五日云门道人齐郡张绅识【同上】
　　按苏公子瞻通判杭州在宋熈宁九年而守杭在元祐四年诗葢作于此二时距今洪武十有九年已三百余年矣此卷流落人间不知几易其传今虎跑住山定岩戒师而以重购还之山中予见夫世之大家巨室有好蓄法书名画者曽不一二世其子孙有货之而以爲食者今定岩乃能不忘前贤品咏重购而还之于三百年后噫其贤于世之人也逺矣天台沙门清濬【同上】
　　尝闻苏子瞻爲五祖戒禅师后身其然乎哉所以平生喜与僧交好游名山葢宿习也守杭时至西湖夀星寺有诗云前身想已到杭州才到名山即旧游及游南山虎跑泉凡作二诗其一已镌于石其一集中题云病中逰祖塔院不知即爲虎跑泉也定岩戒公访求墨迹亦欲镌之噫物之于人或离而复合人之于物或去而还来亦时缘之所系也然则定岩焉知其非前后身耶时洪武十有九年丙寅夏四月中呉释道【同上】
　　苏文忠公书太白诗卷
　　老坡平生多与异人遇此诗帖云传于丹元丹元者道人姚安世自号也先生将赴定武前两月与姚相防于京师出南岳典寳东华李眞人像及所作二诗言近有人于海上见之葢太白云虽事渉荒怪然决非火食肉人所能赝作嗟夫二公未遗世时世皆以谪仙目之今当相从于阆风弱水之上醉笑调歌灵音相答皆九霞空洞中语众不可葢后复有神游八表者传诵而来洗空万古俗气吾老矣尚或见之正隆四年闰六月西山蔡松年题【式古堂书画彚攷】
　　颂太白此语则人间无诗观东坡此笔则人间无字今有丞相蔡卫公所题则人间无所啓其喙纵或妄发适爲滓秽清虚此卷当有神物防持自非宿缘畱名十洲三岛者未易得见矧擅有而藏之者岂陆行人哉二公仙去已乆卫公且谓复有传九霞空洞中语而来仆敢言萧闲住世今此身是何谓尚或见之耶施宜生谨书【同上】
　　孔子作春秋游夏不能措一辞此帖清竒超妙蔡卫公首发明之施先生继品题之顾如晩进安敢措辞于其后哉姑记姓名以见荣观之幸焉刘沂谨书【同上】太白清竒出尘之诗东坡飘逸绝伦之字非卫公品题无以发明施老以谓二公仙去已乆萧闲今此身是诚非虚语正隆己卯立秋前一日髙衎题【同上】玉局传东华之诗萧闲题玉局之字三住老仙发扬之金阙侍郎秘藏之虽至寳所在有物防持终恐六丁持去如珪辈薄福之人或不得时见之也此所以捧玩再四迟迟其还是月中休日蔡珪谨书【同上】此东坡书李太白诗金相蔡松年跋之详矣正隆乃金主亮年号施宜生即桯史所记奔金使宋泄机而被戮者松年而下用笔皆稍似苏者当时程学行于南苏学行于北金之尊苏与孔子并故习其余风皆有类耳宜生辈于松年辞极推重书必提头此当是谀佞之风也然而由此亦可以观其人觇国之矣松年与宋京卞同姓同时又云西山故观者误以爲宋人非京卞鼠辈即季通诸大君子故不敢轻议也然其言之当虽京卞辈亦不以人废言松年虽略过称其所见以是爲的耳何怪哉乡贡进士南海梁克载得而珍藏之吾三儿至与之同舟来南安因出观之遂书以复大明成化十九年癸卯八月晦华亭张弼在南安郡之吟风弄月台书【仝上】
　　苏文忠公后赤壁卷
　　右赤壁后赋东坡眞迹旧传呉匏庵家物前王晋卿图后宋元人题跋甚多今皆不存岂转徙散失故耶东坡文章固无容议惟因此展玩殊深慨叹后之収藏者尤宜保惜万歴改元春三月后进文伯仁书【式古堂书画彚攷】
　　东坡赤壁余所见凡三本与此而四矣一在嘉禾黄参政又家一在江西庐陵杨少师家一在楚中何鸿胪仁仲家皆东坡本色书此卷又类黄鲁直或谓苏公不当学黄书非也苏黄同学杨景度故令人难识别耳文德承又谓此卷前有王晋卿画若得合并不爲延津之剑耶用卿且藏此以俟甲辰六月观于西湖上因题董其昌书【同上】
　　杂録
　　崇宁大观间蔡京等用事以党籍禁苏黄文词并墨迹而毁之政和改元忽弛其禁诏求轼墨迹甚急世人莫知其由或传徽宗寳箓宫醮筵尝亲临之一日啓醮道士至醮坛拜章伏地乆之方起上诘其故答曰适至上帝所値奎宿奏事良乆方毕始能上其章故也上叹讶之问曰奎宿何人所奏何事对曰所奏不可得知然此宿者乃本朝之臣苏轼也上大惊不惟弛其禁且欲观其文辞墨迹矣【苏公遗事】
　　吾醉后能作大草醒后自以爲不及然醉中亦能作小楷此乃爲竒耳江右僧寳索靖七月二十日帖仆亦以是日醉书五纸细观笔迹与二妙爲三每纸皆记年月是岁熈宁十年也【东坡题跋】
