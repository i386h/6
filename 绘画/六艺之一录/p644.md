<!-- { "loadSidebar": true } -->
　　至治二年命国工绘中书右丞相拜珠像勅翰林侍讲学士袁桷为之賛御书唐皮日休诗吾爱房与杜魁然真宰辅黄阁三十年清风亿万古之诗以赐之【黄文献公集】
　　泰定帝
　　泰定帝讳伊苏特穆尔世祖嫡曾孙晋王噶玛拉长子英宗叔也【元史本纪】
　　泰定间陈楚舟使南畨畨王遗以金珠舟却之使还上亷其却赂状御书雪蓬二字赐之以为舟号勅建御书阁以旌之【湖广通志】
　　文宗
　　文宗讳图卜特穆尔武宗次子明宗之弟【元史本纪】文宗作字有晋人法度【书史防要】
　　奎章阁有灵璧石竒絶名世御书其上曰奎章玉【道园学古録】
　　天厯二年文宗建奎章阁命虞集撰记御书刻石识以天厯之寳或加用奎章阁寳应赐者必阁学士持诣榻前四复奏然后子之【赵汸东山集】
　　元文宗临唐太宗永懐二字以赐库库子山【袁中道游居録】
　　元文宗书奎章阁记
　　天厯二年春三月上肇开奎章阁延登儒流入侍燕闲冬十月臣多尔济作颂以献至顺二年春正月御制阁记成秋某月某甲子大学士泰禧宗禋使臣阿荣传防以刻本赐焉臣多尔济抃蹈而退袭藏惟谨以臣溍待罪太史属俾记其嵗月于下方臣窃闻前侍书学士臣集为臣言皇上以万几之暇亲洒宸翰书奎章阁记刻寘禁中凡墨本悉识以天歴之寳或加用奎章阁寳应赐者必阁学士画防具成案持诣榻前四复奏然后子之非文学侍从近臣为上所知遇者未尝轻畀臣多尔济当上践阼之初以保宁等处万户召对明仁殿持诏发兵河东陜西寻以前锋迎敌遂廵镇拊安河南山东又被防督诸将平云南陛辞之日既赐之弓矢及它服用贵珍之服以重其行逮凯旋而复命也顾以辞艺进而特颁是赐殊常之恩夐絶前比兹盖时清主圣弛武而隆文示之意向以风厉于四方将使中林兔罝之士莫不鼓舞变化于云汉昭囘之下甚盛徳也一嚬一笑岂虚也哉臣多尔济以周通之才出入文武动协上意抑可谓不辱君赐矣臣是用备着之若夫天纵圣能心画超诣有非防贱下愚所得而窥测者不敢賛一辞也【黄文献公集】
　　御书奎章阁记初刻石蒙赐摹本者甚少应赐者阁学士画防具成案然后持诣榻前申禀而后子之盖慎重之至此一卷今侍书学士臣多喇以佥书枢密院事充承制学士时所被受者也【道园学古録】
　　文宗皇帝以天纵之圣歴试诸艰既践帝位海内思治乃稽典礼述文章躬祠郊庙增建官仪黼黻治化咏歌太平万机多暇命作奎章之阁陈列图书怡心飬神勅文儒制阁记亲洒宸翰镂诸乐石臣于时执事史舘不复一登文陛钦覩云章之昭回及待罪南防御史召入中堂未至除授经郎而鼎湖上仙第有攀号而已今上皇帝入正大统学士臣言延阁之建本以缉熙帝学辅养圣徳宜开经筵日陈圣贤谟训祖宗典则制可于是讲官仪制进说经义凡所讨论臣窃与焉即命兼经筵译文官尝为宰臣言今所进说当指事据经因以规谏不可悠悠嵗月徒为观美无何再擢六察建言讲官宜赐坐设几雍容延纳迨忝右曹复有经筵参賛之命屡尝执经劝诵瞻望天威穆然渊黙而臣才能谫薄不能内积诚敬敷宣典训仰答圣明之万一比者学士臣请模阁记识以奎章天厯之寳颁赐讲官臣亦获赐焉谨述列圣右文典学之盛德书诸左方以示后世至元三年丁丑秋七月壬子大中大夫礼部侍郎臣苏天爵拜手稽首记【滋溪集】
　　顺帝
　　顺帝名托欢特穆尔明宗长子【元史本纪】
　　上潜邸广西时书方谷二字赐臣毛遇顺谨賛曰皇德渊靓泊如太虚海上浴日惟书为娱【余阙青阳集】元统元年皇帝御明仁殿特书闲闲防云四大字赐教大宗师特进上卿呉全节于是摸刻饰以金碧赍归而揭之布衣臣李存言曰圣心之安神气之和盖溢于笔墨之外不但度越前代有非专门白首所能企及谨稽首而为之賛曰皇帝践阼尚于文徳伟哉天游先此翰墨惟大宗师实方外臣应时顺事岂必隐沦故山之西有宇明静异其扁揭昭乃修省燕闲特书龙相鳯并焕乎天章谁其能名防臣何有四海颂声【李存俟庵集】
　　帝改奎章阁为宣文留心翰墨所书大字严正结密【书史防要】
　　太子阿裕尔实哩达喇
　　太子风仪俊迈性资英伟帝于东宫建端本堂置贤师傅以教之知好学喜作字真楷遒媚得虞永兴之妙【书史防要】
　　皇太子习大书端本堂上命庋其所书记之于籍或以赐近侍宫臣则録所赐人姓名而登载之慎重之至也宣文阁授经郎郑深得侍砚席所赐麟鳯二大字若曰同居为国家之瑞有若麟鳯云尔笔法方严意度闲暇天纵不凡【欧阳圭齐集】









　　六艺之一録卷三百十三下
　　钦定四库全书
　　六艺之一録卷三百十四　　　钱唐倪涛撰
　　歴朝书谱四
　　帝王后妃五
　　明
　　太祖
　　太祖讳元璋字国瑞濠州人也姓朱即皇帝之位定天下号曰大明庙号太祖【明史稿】
　　义乌黄昶引见于西苑上爱昶有俊才挥毫赋一诗赠之字大如斚【宋濓学士集】
　　休宁朱学士允升预参帷幄尝请留宸翰以光后圃书楼上亲书梅花初月楼以赐之【双槐嵗抄】
　　太祖赐臣下御劄甚多如中山王宋学士者勿论方驻跸徽州时御书一劄赐汪同子孙寳藏于家【涌幢小品】太祖神明天纵黙契书法御书第一山三大字于鳯阳龙兴寺端严遒劲妙入神品【书史防要】
　　万厯中阁臣申时行于故牍中得髙皇帝御笔七十六道装潢以进【刘□五石瓠】
　　明太祖赐蕲春侯卷
　　洪武六年夏六月十又三日皇上幸大本堂堂乃储君讲道之所而诸亲王肄业于左右当时勋旧之子亦聼执经入侍上既至召开平忠武王之子郑国公常茂蕲国武义公之子蕲春侯康铎列于堦下慰勉再三复勑奉御具觚翰亲书二帖一赐茂一赐铎帖皆八字其赐铎者云谨承祖业爱尔勤功铎稽首再拜而受乃命良工用黄绢玉轴装潢成卷珍袭以示子孙铎尝受经于臣濓来请识之臣伏覩国家之遇勲旧义虽君臣情逾父子上下相孚脗合无间蕲国公值四海雄争之初多树竒功不幸蚤世不得见今混一之盛宸衷悯悼朝夕弗忘既勅近臣经纪家事复令其子习学禁中且以承祖业为勗其恩数至优渥也夫祖业不易承必勤功之人乃克能之圣谟所及正合书中业广惟勤之义铎宜拳拳服膺而弗失庶几上不负君师之训下可以保前人之功业矣铎尚朂之哉铎尚朂之哉帖旁书康铎二字者以别与茂也二子铎与其兄鉴鉴今佥广西护卫指挥使司事云九年秋七月二十二日翰林学士承防嘉议大夫知制诰兼修国史兼太子賛善大夫臣金华宋濓谨识【宋学士集】
　　建文君
　　建文君讳允炆懿文太子次子髙皇帝孙也【明史稿】董伦典教滇南建文在东宫怜其老且逺去赐白金若干镒及即位召拜礼部侍郎兼翰林学士御书怡老堂扁及髹几玉鸠杖各一以赐之伦上表谢略云桓荣设几杖于太常不闻宸翰之赐晏殊题旧学于神道未见几杖之颁【云南通志】
　　成祖
　　成祖讳棣太祖第四子也太祖分封诸王以燕元旧京择可镇服者居之以封上建文四年起兵靖难即天子位【明史稿】
　　成祖赐太子少师姚广孝七十夀诗二首御书用紫粉金龙笺题云八月十三日有为善最乐图书少师携至常熟入余庆书院谒文靖公祠其守僧净心少同衣鉢谓之曰御书有余庆二字留此永镇山门今在院中【静志居诗话】
　　明成祖宸翰卷
　　臣观于革命之际君臣之间何其难也盖英明神武之君其驾御者必雄伟跅之士然后操纵驱使得以展其欲为舍是而就亷退则其恩威必有所不及恩威不及则权轻权不欲轻则交必不终而亷退者鲜有能合志固交使上之人不责其力而且遂其逺蹈此非才足以结主智足以藏身又能澹然无求不为荣名之所制束其必不可以幸免然是人也世不常有即有之亦必不逃于英明神武之所驾驭于乎岂不难哉阆中何源初为燕府奉祠受知成祖皇帝爱礼出诸臣上尝亲御书忠恕二字赐之靖难师起源独谢病归阆中至今御书存其家臣徃待罪史官至成祖好文喜书书甚竒崛凡有宠眷出特恩必赐亲御书故一时诸臣起幽潜附光景莫不多所蒙幸于乎源防幸于靖难之前与诸臣同而亷退于靖难之初与诸臣异臣不知其当延揽之初得何遭以免也将所谓驾驭者各从所好以为鼓舞若风雷乎亦雄伟亷退者并蓄兼容若天地乎抑文事武备用之有时投之有机若隂阳乎源曾孙其髙为吉安知府时追感特恩装御书传示来世间以语臣臣愚诚不能测谨拜手书所见使天下知成祖英明神武固有大度而不屑屑于报礼之重何氏食禄于承平之日得以从容旬宣者固当知有所自且宜庆有遭也【罗洪先念庵集】
　　仁宗
　　仁宗讳髙炽太宗嫡长子也与宫僚邹济王汝玉徐善述等讲説诗书修词赋之业日记万言辞翰并精【明史稿】
　　仁宗万几之暇留意翰墨尝临兰亭帖赐沈度意法神韵唐之太宗不能过也【书史会要】
　　明仁宗御书
　　永乐七年太宗皇帝初廵北京翰林修撰王直留侍仁宗皇帝监国与闻密务甚见奬重仁庙屡顾大臣论近侍贤而文者曰王直何可多得十一年直当扈从北京其后监国侍臣有不能了事者睿意未尝不思直直父琼州知府伯贞入见以直故恩意曲尽臣士竒时为春坊谕徳皆所目覩惟圣明知人而至仁如天有非言语所能髣髴于龙驭逺矣右宸翰四纸直所寳藏今装潢为卷永示子孙以臣当时旧人属志之其第二纸寔臣奉命赍赐者追思徃昔何胜怆然敬为之志【杨士竒东里续集】
　　南京人蒋用文永乐中官太医院判侍仁宗昭皇帝于东宫上时出手札示证取药以进函封印押精密慎重之意宛然在笔楮间中有称正字号顺字号柔字号亲字号者似是宫掖中人至于为賛善徐善述老疾勉用文等加意调治崇礼辅导尤为优贤盛典若老乳媪之病亦特垂睿谕亟图拯疗圣泽含盖无防不被己庙号为仁不亦宜乎后用文卒上心悯悼赐祭葬諡以恭靖遣中官护其防入都城更称异数其家裒所赐御书为册世寳藏之臣顷从友人借观因册久弛落手为装饰归之俾览者知盛世泰交下济虽医卜亦回天眷若此至御书之美干文奎画落在人间荣光异气真有辉山川而贲草木者而臣九朝之后获从田间恭覩之尤不可谓非生平之竒觏也【书画防防】
　　宣宗
　　宣宗讳瞻基仁宗嫡长子也读书一目数行尽袠皆举经史百家莫不渉意翰墨图画随意所在尽极精妙【吾学编】
　　宣宗赐程南云草书歌云朕几务之暇防心载籍及徧观古人翰墨有契于懐尝赋草书歌以寓意焉以尔日侍之劳书以赐之草书所自何所授初变楷法为章奏当时作者最得名崔瑗杜度张伯英三人真迹已罕见后来继之有羲献笔端变化妙入神逸态雄姿防劲健风惊电掣浮云飞蛟龙奋跃猛虎驰汉晋草法千载师张颠藏真亦絶竒一代精艺才数辈遗墨千人万人爱固知顿挫出腕力亦用飞动生神采古来篆籀今已譌何况隶草譌愈多吾书岂必论工致诚悬有言当黙识【宣宗御制集】
　　宣宗书出沈华亭兄弟而能于圆熟之外以遒劲发之【书史会要】
　　宣宗时三杨蹇夏诸贤辅政泰交之际常有御制诗歌必亲洒宸翰赐之行云流水飞动笔端真天藻也其上紫泥为广运之寳【书史防要】
