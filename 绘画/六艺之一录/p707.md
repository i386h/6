<!-- { "loadSidebar": true } -->
　　右坡翁大字书渊明饮酒诗一卷乃过海后北归时所作已骎骎绝笔矣曩昔醉翁亭记等书皆当退舍苐黄牝牡能令凢目生华愿武卿珍藏什袭以俟九方皋勿轻出以贻俗子嗤也绍熈改元良月上澣尹猷识【瑚网】
　　苏文忠公手书唐方干诗卷
　　此宋学士苏文忠公手书唐方干诗也干在咸通干符广明中和间爲诗家工匠江之南未有及者五代人评其诗爲髙坚峻防故坡手书六十余章爲赵子固家藏旧物今爲仇氏清父所得余在京时尝见此卷或有议公书太肥而公自云短长肥瘦各有度玉环飞燕谁敢憎又云余书如绵裹鐡今观此书虽肥而无墨猪之状外柔内刚眞所谓绵裹鐡也清父其寳之元贞三年五月一日水晶宫道人题【瑚网】苏文忠公早师顔鲁公大书醉翁亭袁州学记不改鲁公家法晩喜李北海则稍去圭角今观公手书唐英先生方干诗变爲圆熟旧时方刚笔仗不能尽脱故小字难于寛绰有余此书俊逸神雅顔李交杂赵文敏跋爲绵裹鐡信然洪武辛亥夏五月十日李善长【同上】
　　右苏长公眞行小字方干诗有赵文敏李学士鉴定眞迹无疑然小字笔画艰于踈爽此卷全类九歌楚颂笔法余昔年见小字前后赤壁赋于锡山华氏与此卷相似而内多糢糊字想在当时有所避讳也后学文徴明跋【仝上】
　　苏端明小楷録方干诗一卷癸亥长至次日观其昌【仝上】
　　余刻晩香堂苏帖恨得此最晩坡公有赤壁归去来辞皆精楷异常方干隐于严州范文正祀之于客星间宜老坡手録其诗无一字放过也眉公【同上】
　　晁无咎言苏公少时手抄经史皆一通每一书成輙变一体卒之学成而后已乃知笔下造化皆自端楷中来尔不揣其本而欺以求售者吾知书中孟嘉自可黙识也万歴辛亥秋望后长洲后学张丑跋【同上】天啓癸亥初夏获观是卷及汉玉天熊爲王越石物余时匆匆北征以方诗无刋録而返之不及细玩苏书后又见子昂跋公记迹与此题语大同小异殊可怪也姑两存之以俟鉴别焉玉记【同上】
　　东坡书醉翁亭记
　　此宋学士苏公东坡之笔赵子固家藏旧物也今爲伯田冯先生所得余在京时尝见此卷于髙仁卿家前后有子固印识今业亡之想爲俗工裁去讵谓神物而灾亦见侵如是然而字画未损犹幸甚耳或者议坡公书太肥而公却自云短长肥瘦各有度玉环飞燕谁敢憎又云余书如绵裹鐡余观此帖潇洒纵横虽肥而无墨猪之状外柔内刚眞所谓绵裹鐡也夫有志于法书者心力已竭而不能进见古名书则长一倍余见此岂止一倍而已不识伯田之所自得又几何元贞二年四月一日持来求跋聊爲书之呉兴赵孟頫【珊瑚网】
　　宋苏轼五帖
　　右苏文忠五帖其一与郭廷平二与中玉提刑廷平不知名提刑不知姓所言报答小事外献蚝帖极言蚝之美至令叔党勿宣传北方君子恐求谪海南以分其味苏钧秀才帖言歙砚发墨温润虽非绝品亦不必它求闵仲叔不以口腹累人公人品绝世岂以一蚝秘于人大率寄其髙逸之韵如以啖荔欲长作岭南人游事竒绝而不恨死皆此意也然复以此望于人可见其视世满目皆同志君子也即品研之防亦然此帖在朱子儋所后一纸爲叔党题郭熈平逺三绝气度正尔与乃公相缀属尤可敬爱【祝氏集略】
　　东坡与治平二大士帖
　　右苏文忠公与乡僧治平二大士帖赵文敏以爲早年眞迹按公嘉祐元年举进士六年辛丑中举制科遂爲鳯翔佥判越四年治平辛巳召判登闻鼓院寻丁忧还蜀至熈宁二年己酉始还朝监官诰院四年辛亥出判杭州此书八月十六日发中有非乆请郡之语当是熈宁中居京师时作葢公治平中虽尝居京然乙巳冬还朝而老泉以明年丙午四月下世中间即无八月又其时资浅不宜爲郡故定爲熈宁时书于时公年三十有四矣公书少学徐季海姿媚可喜晩岁出入顔平原李北海故特健劲浑融与此如出二人矣帖故有二纸元季爲呉僧声九皋所藏九臯尝住石湖治平寺以此帖亦有治平字遂畱寺中且刻石以传而实非呉中治平也九皋既没此帖转徙他所而失其一吾友张秉道世家石湖之上谓是山中故实以厚直购而藏之俾余防其大略如此【甫田集】
　　东坡告史全节语帖
　　坡老言诗至杜工部书至顔鲁公画至呉道子天下之能事毕矣能事毕而衰生焉故吾于诗而得曹刘也书而得钟索也画而得顾陆也爲其能事未尽毕也噫此未易道也【弇州藁】
　　东坡黄柑帖
　　坡公黄柑帖骨法凝重而肌肉丰妍黄长睿谓书纵易横难古今惟钟太傅一人效之者非浊则俗蜀中一人是矣葢指坡言也【少室山房集】
　　东坡海外帖
　　东坡海外一帖字如五铢钱行草法相杂渴润兼出一任天行竒品也曰余在白鹤新居邓道士忽叩门时已三鼓家人尽寝月色如霜其后有伟人衣桄榔叶手擕斗酒丰神映发如吕洞賔曰子尝眞一酒乎就坐三人各饮数杯击节髙歌合江楼下海风振水大鱼皆出袖出一书授予乃眞一法耳及修飬九事末云九霞仙人李靖书既去恍然【六研斋二笔】
　　东坡墨迹
　　坡公书肉丰而骨劲态浓而意淡藏巧于拙特爲秀伟公诗有云守骏莫如跛葢言其所自得于书者如此此卷爲北归时答谢书予所见公遗迹独楚颂帖用笔与此相类彼似少纵而此则稳重皆可想见纯绵裹鐡也今爲辰玉太史収藏惜卷首脱数行属余补之公书自不容轻补特以此书极文章之妙致得展卷即一诵公全文亦大快也今世之重公文又十倍于翰墨至其悟解处或以好事家多不辨公书眞赝抑又何耶末叚然则则字葢公名之误今装潢迹分明非笔误也【学古绪言】
　　富文忠公神道碑
　　东坡书桂酒颂
　　苏东坡书黄楼赋
　　苏文忠书表忠观碑
　　苏东坡书罗池铭
　　苏东坡书乳母铭
　　已上书跋俱见八十【六七】卷石刻
　　东坡草书千文【已见千字文】
　　无题跋诸帖
　　东坡书近人帖　　　　东坡书阿育王塔铭
　　东坡书飬生论　　　　东坡书莲华经
　　东坡一夜帖　　　　　苏长公耳聋诗帖苏东坡书刘锡勅　　　苏雪堂次传道游庐
　　山诗帖　　　　　　　东坡与朱康叔简东坡文与可飞白賛　　东坡书子由梦中诗苏子瞻独鹤南飞诗

　　六艺之一録卷三百四十一
<子部,艺术类,书画之属,六艺之一录>
　　钦定四库全书
　　六艺之一録卷三百四十二　　钱唐倪涛撰
　　歴朝书谱
　　苏轼
　　东坡自书所赋诗
　　东坡少时规摹徐防稽笔圜而姿媚有余中年喜临写顔尚书眞行造次爲之便欲穷本晩乃喜李北海书其豪劲多似之往时唯唐林夫学书知古人笔意少所许可甚爱东坡书此与泛泛好恶者不可同年而语矣【山谷集】
　　东坡书对客醉眠诗
　　公自言我书意造本无法画信手烦推求然豪逸迈往如此者不多见每每言酒气从十指间出而饮正自不多岂所谓醉中醒时耶【攻媿集】
　　东坡书玉盘盂诗
　　东坡守东武得异花于芍药品中既已名之又即席赋二诗以志其事异时闻其语并得其诗花则未之见也崇宁四年冬至后七日阳翟人傅君仲训偶出花图相示而东坡小楷二诗于其下葢当日本也予得此花又见其字然流涕因次其韵【姑溪集】
　　东坡书张志和渔父词大字
　　文忠公自谓作大字不如小字虽亦有之然其英姿杰气有非笔墨所能管摄者则无问大小一也【鹤山集】
　　东坡书陶靖节诗
　　东坡云吾于诗人无所甚好独渊明诗质而实绮癯而实腴自曹刘鲍谢李杜诸人皆莫及葢尝和其诗尤喜此四篇再三书之嘉泰癸亥四月戍申平园老叟周必大题而归之马氏【平园集】
　　东坡书李杜诸公诗
　　东坡此卷考其印章乃绍兴御府所藏不知何故流落人间捧玩再三不胜敬叹但其所写李白行路难阙其中间八句道子胥屈原陆机李斯事者此老不应有所遗忘意其删去必当有说老翁井诗在老苏送蜀僧去尘之前必非他人之作然不见于嘉祐集亦不省其何说也彼欲井中老翁改顔易服不使人知而后篇遽有嫌瘦废弹之叹何邪然其言怨而不怒独百世以俟后贤而不惑则其用意亦逺矣哉庆元丁巳十月丁丑新安朱熹观玉山汪季路所蔵而识其后如此云【朱子文集】
　　东坡书平山堂词
　　东坡登平山堂懐醉翁作此词张嘉甫谓予曰时红妆成轮名士堵立看其落笔置词目送万里殆欲仙去尔余衰退得观此于祐上座处便觉烟孤鸿在目中矣【石门文字禅】
　　东坡书欧阳公鹎鵊词
　　右草书欧阳公鹎鵊词一卷建业翁舜咨得于姑孰士大夫家从来以爲山谷书渔阳鲜于伯机以爲东坡草书世人见者绝少余尝见所藏书秋声赋笔法与此略相髣髴葢皆书欧阳公所作一时师友心相乡往风流映带自古未之有也夏鸡者京西人以名鹎鵊南衙捉伏事出唐书南字不作两今人以捉字爲促字之误皆非也【戴表元剡源集】
　　东坡书眉山石砚歌
　　右苏长公所书眉山石砚歌一卷卷后题云开府密国公家藏后有跋文一通中引漳水野翁言甚悉末但书樗轩二字亦不着其名氏郑君仲舒以读者或未之知也持以相示俾濓得以详识之濓按苏公此歌爲胡訚作传藻述公纪年其所爲诗岁月多可知独在翰林日莫能定其先后葢公以元祐元年丙寅十月十二日入翰林知制诰四年己巳二月三日上章乞越州三月始得防以龙图阁学士左朝奉郎知杭州此歌之作龙溪钱氏谓在元祐初年其必有所考矣密国公者金之宗室名璹字子舆兴陵之孙越王之长子所谓樗轩即其号也能诗文家藏法书名画几与中秘等赵礼部杨礼部雷御史诸公皆推重之漳水野翁者武宁节度使郦琼之子名权字子舆安阳人故以漳水自称亦能诗文以门资叙宦不逹朝廷髙其材明昌初以著作郎召之是两人者皆尊尚苏学故寳爱其书尤爲至观其所鉴赏之言葢可见矣然自海内分裂洛学在南川学在北金之慕苏亦犹宋之宗程又不止寳爱其书而已呜呼士异习则国异俗后之论者犹可即是而考其所尚之正偏毋徒寘品评于字画工拙之间也【宋学士集】
　　东坡书罗池庙迎享送神诗
　　右东坡书罗池庙迎享送神诗笔意甚佳然较沈传师所书碑不同者十数字当以柳碑爲正亦得之长吾云【东里续集】
　　东坡书醉翁操
　　予尝得坡翁此纸纸尾八印烂然莫知爲何人藏也一日偶阅虞卲庵先生文集至李梅亭续类藁序谓梅亭爲宋中书舍人直学士院寳章阁侍制临川李公刘字公甫傋述其入蜀歴守荥眉进緫漕事并緫蜀帅成都守本路宪四川都大卖茶买马等司凡八印谓公平日所得图书輙以八印识之予因出此纸视其印文皆合乃知其尝爲李公所藏无疑邵庵又云公所藏近时或散失民间犹及见什伯于一二安知此纸非及见者耶然类藁序卲庵爲其孙积而作去公尚未逺已有散失之语顾予乃欲聚而得之岂非愚哉坡翁翰墨知书者必能品评未暇论予独喜知其所自出而尤有可叹息者在故题之【匏翁家藏集】
　　东坡遗张平阳诗眞迹
