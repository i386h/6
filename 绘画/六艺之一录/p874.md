<!-- { "loadSidebar": true } -->
　　赵古则六书本义序曰魏晋及唐能书者辈出但防画波折逞其姿而文字破碎然犹頼六经之篆未易至天寳间诏以隶法写六经于是其道尽废以愚考之其説殆不然按汉书艺文志曰尚书古文经四十六卷又曰孝经古孔氏一篇皆出孔氏壁中又曰有中文易经而不言其所出【后汉儒林传言东莱费直传易授琅琊王横本以古字号古文易】又曰礼古经五十六卷春秋古经十二篇论语古二十一篇但言古不言文而赤眉之乱则已焚烧无遗后汉书杜林传曰林前于西州得漆书古文尚书一卷常寳爱之虽遭艰困握持不离身出以示卫宏徐廵曰林流离兵乱常恐斯经将絶何意东海卫子济南徐生复能传之是道竟不坠于地也古文虽不合时务然愿诸生无悔所学宏廵益重之扵是古文遂行是东京古文之传惟尚书而已晋书卫恒传言魏初传古文者出于邯郸淳至正始中立三字石经转失淳法因科斗之名遂效其形【后汉书儒林传误以三体书法为熹平所刊】未知所立几经而唐初魏徴等作隋书经籍志但有三字石经尚书五卷三字石经春秋三卷【注云梁有十三卷】则他经亦不存矣册府元唐宗天寳三载铭曰朕钦惟载籍讨论坟典以为先王令范莫越于唐虞上古遗书实称于训诰虽百篇奥义前代或亡而六体竒文旧规犹在但以古先所制有异于当今传写寖讹有疑于后学永言刋革必在从宜尚书应是古体文字并依今字缮写施行其旧本仍藏之书府是宗所改亦止于古文尚书而不闻有他经也夫诸经古文之亡其已久矣今谓五经皆有古文而宗改之以今岂其然乎
　　孔安国书序曰科斗书废已久时人无能知者以所闻伏生之书攷论文义定其可知者为隶古定【正义曰就古人体而从隶定之故曰隶古以虽隶而犹古也】更以竹简写之是则西汉之时所云古文者不过隶书之近古而共王所得科斗文字久已不传宗所谓六体竒文盖正始之书法也
　　宋晁公武古文尚书序曰余抵少城作石经考异之余因得此古文全编于学宫乃延士张仿吕氏所镂本书丹刻诸石方将配孝经周易经文之古者附于石经之列今其石当已不存而摹本亦未见传之人间也世无好古之人虽金石其能保欤
　　今有广信杨时乔所刻周易古文恐亦后人以意为之不必有所受也
　　急就篇
　　汉魏以后童子皆读史防急就篇夏侯湛抵疑乡曲之徒一介之士曽讽急就习甲子魏书崔浩表言太宗即位元年勑臣解急就章刘芳撰急就篇续注音义证三卷陆暐拟急就篇为悟蒙章又书家亦多写急就篇晁氏读书记曰自昔善小学者多书急就章故有钟繇皇象卫夫人王羲之所书传于世
　　魏书崔浩传浩既工书人多托写急就章从少至老初不惮劳所书盖以百数儒林传刘兰始入小学书急就篇家人觉其聪敏北齐书李绘六嵗未入学伺伯姊笔读之间辄窃用未几遂通急就章李九嵗入学书急就篇月余便通自唐以下其学渐防也明初武官诰勑用二十八宿编号永乐年字尽奉防用汉急就章字
　　千字文
　　千字文元有二本梁书周兴嗣传云髙祖以三桥旧宅为光宅寺勑兴嗣与陆倕制碑及成俱奏髙祖用兴嗣所制者自是铜表铭栅塘碣北伐檄次韵王羲之千字并使兴嗣为之又萧子范传曰子范除大司马南平王户曹属从事中郎使制千字文其辞甚美命记室蔡防注释之旧唐书经籍志千字文一卷萧子范撰又一卷周兴嗣撰是兴嗣所次者一千字文而子范所制者又一千字文也乃隋书经籍志云千字文一卷梁给事郎周兴嗣撰千字文一卷梁国子祭酒萧子云注梁书本传谓子范作之而蔡防为之注释今以为子云注子云乃子范之弟则异矣宋史李至传言千字文乃梁武帝得钟繇书破碑千余字命周兴嗣次韵而成【山堂考索同】本传以为王羲之而此又以为钟繇则又异矣隋书旧唐书志又有演千字文五卷不着何人作
　　陈书沈众传是时梁武帝制千字诗众为之注解是不独兴嗣子范二人矣
　　隋书文苑传秦王俊令潘徽为万字文
　　淳化帖有汉章帝书百余字皆周兴嗣千字文中语东观余论曰此书非章帝然亦前代人作但録书者集成千字中语耳欧阳公疑以为汉时学书者多为此语而后村刘氏遂谓千字文非梁人作误矣黄鲁直跋章草千字文曰章草言可以通章奏耳非章帝书也
　　草书
　　褚先生补史记三王世家曰至其次序分絶文字之上下简之参差长短皆有意人莫之能知谨论次其真草诏书编于左方是则褚先生亲见简策之文而孝武时诏即已用草书也魏志刘廙传转五官将文学文帝器之令廙通草书则汉魏之间笺唘之文有用草书者矣故草书之可通于章奏者谓之章草
　　晋书郄鉴传帝以鉴有器望万机动静辄问之乃诏特草上表疏以从简易
　　赵彦卫云麓漫钞言宣和中陜右人发地得木简字皆章草乃永初二年发夫讨叛羌檄米元章帖言章草乃章奏之章今攷之既用于檄则理容概施于章奏盖小学家流自古以降日趋扵简便故大篆变小篆小篆变隶比其久也复以隶为繁则章奏文移悉以章草从事亦自然之势故虽曰草而隶笔仍在良繇去隶未逺也右军作草犹是其典型故不胜为冗笔逮张旭怀素辈出则此法埽地矣
　　张怀瓘书断曰章草者汉黄门令史防所作也王愔云汉元帝时史防作急就章解散隶体汉俗简惰渐以行之是也此又一説
　　北齐赵仲将学渉羣书善草隶虽与弟书字皆楷正云草不可不解若施之于人似相轻易若与当家中卑幼又恐其疑是以必须隶笔唐席豫性谨虽与子弟书疏及吏曹簿领未尝草书谓人曰不敬他人是自不敬也或曰此事甚细卿何介意豫曰细犹不谨而况巨耶柳仲郢手钞九经三史下及魏晋南北诸史皆楷小精真无行字宋刘安世终身不作草字书尺牍未尝使人代张观平生书必为楷字无一行草类其为人古人之谨重如此旧唐书王君廓为幽州都督李道为长史君廓入朝道附书与其从甥房龄君廓私发之不识草字疑其谋已惧而奔叛道坐流嶲州夫草书之衅乃至是邪
　　金石録
　　金石録有宋公防餗鼎铭云按史记世家宋公无名防者莫知其何人今考左传宋元公之太子栾嗣位为景公汉书古今人表有宋景公兠栾而史记宋世家元公卒子景公头曼立是兠栾之音讹为头曼而宋公防即景公也宗均之误为宋不必证之碑及党锢传即南蛮传云会援病卒谒者宗均听悉受降为置吏司羣蛮遂平事与本传合而南蛮传作宗本传作宋其误显然注未及正
　　党锢传宗资字叔都南阳安众人祖父均自有传
　　房彦谦髙祖法夀自宋归魏封壮武侯子孙承袭魏隋唐三书皆同独碑作庄武按汉胶东国有壮武县文帝封宋昌为壮武侯正义曰括地志云壮武故城在莱州即墨县西六十里后汉志壮武故夷国左传隐元年纪人伐夷是也贾复传封胶东侯食郁秩壮武等六县晋张华亦封壮武侯字并作壮独此碑与左传杜氏注作庄
　　铸印作减笔字
　　太原府徐沟县有同戈驿其名本取洞涡水此水出乐平县西四十里陟泉岭经平定州夀阳榆次至徐沟县入汾今徐沟县北五里洞涡河其阳有洞涡村是也水经洞涡水出沾县北山西过榆次县南又西到晋阳县南西入于汾郦道元注刘琨之为并州也刘渊引兵邀击之合战扵洞涡即是水也旧唐书昭宗纪天复元年四月氏叔琮营于洞涡驿【五代史唐本纪同】新唐书地理志太原郡有府十八其一曰洞涡宋史曹彬传为前军都监战洞涡河北汉世家李继勲败继恩兵于洞涡河后人减笔借书同戈字而今铸印遂作同戈以减借之字登于印文又不但马文渊所言成印防画之讹而已















　　六艺之一録续编卷九
　　钦定四库全书
　　六艺之一録续编卷十　　　　钱唐倪涛撰
　　六书疏略
　　钱塘冯李骅天闲着
　　巵言【摘略】
　　此书虽疏小篆实为楷书而设以楷书偏傍防画多与六书不合必读説文而后形声意义始不为俗譌所误故正文之后附列古通今通俗文譌文四项其本书形声不同而音义互见者为古通其本书所无而经传所有者为今通其虽见经传而疑于六书者为俗文
　　周氏字原云六经皆古文唐天寳三年诏集贤学士卫包改作楷书今世所传反襍俗体以此
　　其俗通于正而防画谬误者为譌文盖以六书决之而五万余字虽所未睹孰得孰失皆可揣而晓也故説文为篆隶之本字中之经
　　唐韵四万集韵五万皆有畸今且六万矣
　　六书之説详见周礼注疏汉艺文志许氏本序及通考诸书兹不具论唯是古人制作一字有一字之义后人不求甚解但云从厶声而已
　　谷梁范注某地作厶
　　见有论字义者便诟之为王氏之学夫王氏诚有不免于穿凿者以其不细考説文而好为臆説也如覇主西金炎初赤色之类
　　其实古人论理论事必兼六书如政者正也仁者人也庠者养也左传止戈为武反正为五书云诗言志易有风火鼎礼之飨者乡也春之言蠢秋之为愁也其他仓雅之文不可枚举考亭或问亦尝言欲于四书字义再加阐发诸如中心为忠如心为恕慝为恶匿于心勿为旗脚三军全凭指挥种种疏解皆扵六书音义的确不易
　　昔朱子读易至字义犹有精力早衰未暇整顿之恨小学字义不明扵格致先缺起手一项工夫却要讲道理岂非便是邋等【骅】故切切于此歴二十年昼夜寒暑疾痛而不忍释思为造就人材者稍作涓埃之助也
　　谐声必兼会意方见制字之义六书故云心之所之为志乃先儒误以谐声为会意如其説则从心从支声亦可谓之志乎或因改云心之所注为志夫注即之也又安得但有声而无义乎
　　许氏注例有七部首建形部字谐声故先云从厶形次云从厶声所谓形声相益谓之字也虽只言形声而会意假借转注皆在其中且有兼象形指事者昔人讥许书详扵谐声而略于四义非也
　　声兼形者蟊从吊形也声兼事者祡用柴尞也声兼意者儒为人需也声兼转者雕以周宻转为雕画也声兼借者球形似求毛下垂也求古裘字
　　其曰从厶声者重在声也而未尝无义如璋从章声实以两半合而成章为义是也其但从厶者重在义也然或未尽明言如璚从矞与琼同而不言从空明之义是也其曰从厶厶亦声者重在会意又兼谐声如僊从防防亦声本以升迁为义而防又声是也然又宜重会意而但曰从厶声此必传写譌脱厶亦二字今就其义补之如神从□既训引出万物则知以引申为防意不但以申之声是也其曰从厶省者如逐从遯省豕走而追之为会意是也其曰从厶省声者袭从龖省声龖即沓故袭训重也但袭有之籀文以证之防从赧省而更无之重文以证之然音义同则从省无疑故于正文无取者则从省文而得之如霅从譶省若但从言则扵两声襍沓不合是也其曰读若厶有以此字为彼字文虽异而音训通者如譶之为杳是也有但从所读之字之义而不从其声者如莙从君为大藻注读若威言如防之文色非以莙亦读威音是也
　　古训厶即读若厶者至多详后
　　此等皆或増或订断不使一字有不解六书之恨其无证佐确义亦不牵凿以蹈半山之讥世不乏癖昌歜者庶其鉴之
