<!-- { "loadSidebar": true } -->
　　陶景撰孙文韬书天监十七年立在玉晨观【诸道石刻録】
　　梁上清真人许长史旧馆坛碑普通三年陶景文并书有碑阴在江陵府【金石略】
　　今在句容县茅山碑首云弟子华阳隐丹阳陶景造隠居手自书前此未有列书人之名者此其始也其书金陵地肺字作胇【金石文字记】
　　梁长沙馆碑
　　陶景撰其文曰夫万象森罗不离两仪所育百法纷凑无越三敎之境缙之士饰礼容于闱閤耿介之夫旌麾于门裔铭曰大哉乾元万物资始皇王受命三才乃理惟圣感神惟神降祉徳被歌钟明昭圗史友于兄弟敬惟西宣言追茂实用表遗先敢循旧制有革杂章刋石弗朽奕代流芳【茅山碑略】
　　梁汶阳观碑
　　在逺安县大通五年荆州刺史湘东王绎撰【寰宇记】
　　梁简寂观碑
　　太子仆射沈璿撰【舆地碑目】
　　玉笥山清虚馆碑
　　清虚馆者梁天监中京兆杜昙永于庐林玉笥山建之以栖遁而萧侍中子云景乔裔孙律守虔州重刻兹记而书其后引玉笥山实録以为景乔自岭南使还登此山师昙永而道成上帝赐之玉册以为元洲长史治郁木福庭举族八十二人皆仙去又于碑书景乔之官乃曰黄门侍郎太子司徒左长史按梁初景乔自太子舎人移丹阳郡丞出为临川内史还除散骑常侍侍中国子祭酒又出为东阳太守太清元年复为侍中及祭酒三年宫城失守奔晋陵餧卒于显云寺僧房年六十有三与玉笥山録所载异亦犹
　　汉史书淮南王安自杀而仙史谓其尽室上賔者同也然方外之事固不可以常理测景乔仙去之事道家书载之甚着唐世亦有遇之于兹山者苐恐其餧卒晋陵道家所谓解化犹托剑騐火之类也至于山録称其尝使岭南及为黄门侍郎太子司徒长史则误盖考之于传景乔但尝为太子舎人为侍中为临川为东阳未始位黄门及长史并使岭表也然予尝见子云啓事梁武称侍中南徐州刺史臣子云而传亦不书其刺南徐则史家容有舛漏但太子官属初无长史乃见碑所题之谬也景乔文词虽六朝骈丽体故自清靡可喜要不失为佳文至律所刻玉笥上清宫碑题云杜昙永撰则词格浅俚与景乔所制不侔然亦非当时语殆唐末五代人所为假托杜君耳清虚碑但云杜君为豫章王左常侍耳而上清碑末题云天监十五年立至题杜君之官则云礼部侍郎翰林学士其不稽古甚矣若律者其陋至此得无愧厥祖乎独其能传景乔之文于石及立祠堂为可取耳又其所题碑后词至凡近弗伦予颇为删易并録二碑及南史景乔传并置右方使观者有考焉苐律重刻清虚碑字甚恶故但録其文耳古楼观之观乃谓之观而道家居皆目以馆若宋崇虚馆梁朱阳馆【为陶隠居置】之类甚众至近古乃以馆为观盖亦取仙人楼居之义因辨此碑聊识于后【东观余论】
　　梁华阳石碣颂
　　梁普通三年五月五日略记正书无书撰人名氏刻在许长史旧馆坛记碑阴【复斋碑録】
　　梁开善寺智藏法师碑
　　右梁智藏法师碑梁湘东王萧绎撰铭新安太守萧几作叙殿中郎萧挹书世号三萧碑法师者姓顾氏几挹皆称弟子衰世之弊遂至于斯余于集古録而不忍遽弃者以其字画麄可佳舍其所短取其所长斯可矣【集古録】
　　梁新安太守萧几撰序湘东王萧绎撰铭尚书殿中郎萧挹书法师姓顾氏吴郡吴人居钟山开善寺碑以普通三年九月立【集古録目】
　　世号三萧碑在蒋山按此碑铭绍兴初为虏人所焚【诸道石刻録】
　　防三萧碑后云此楷法自钟元常后唯江左诸贤颇得之故萧殿中书是碑古雅可喜然下至隋唐其法遂亡虞褚欧薛弗能逮也此可与识者论云【东观余论】梁开善寺大法师碑萧挹书普通三年在建康府【金石略】
　　梁招隐寺刹下铭
　　梁晋安王萧纲撰不著书人名氏招隐寺刹王之所建也王后即位是为简文帝碑以普通三年九月立【集古録目】
　　萧纶书普通二年在普州【金石略】
　　梁檀溪寺禅房碑
　　梁信威主簿刘之序记室叅军鲍烱铭前辅国郡都曹参军许璠书檀溪寺者东晋人张殷以宅所立咸安中沙门道安重建宋元嘉二十五年有西域浮屠又建禅房于池水之东其地逼隘梁天监四年勅别给池西之地移而立之碑于天监十一年四月立【集古録目】
　　麦积山应干寺重修七佛龛铭
　　庾信文在秦州【金石略】
　　智者法师碑
　　在义乌县梁太子纲文【舆地碑目】
　　梁孝敬寺刹下铭并发愿文
　　二碑并在真州灵岩山法义禅院【舆地碑目】
　　梁士林馆碑
　　梁武帝于城西置士林馆虞荔乃制碑奏上帝命勒之于馆【南史虞荔传】
　　钟山圹中铭
　　梁太常任昉大同四年七月于钟山圹中得铭当时莫能辨者因藏之戒诸子曰世世以铭访通人昉五世孙升之写以授郭钦说钦说出使得之于长乐驿至敷水三十里而悟升之服其智【唐书郭钦说传】
　　梁罗浮山铭
　　梁广州刺史河东王萧【缺】撰参军萧世贞书中大同元年立【集古録目】
　　梁江淹碑
　　在越州【金石略】
　　陈碑
　　陈蔡景歴碑
　　祯明二年重赠景歴侍中中抚军将军于墓所立碑【南史本传】
　　陈顾野王祠碑
　　晋僧于水际得古断碑云野王于此修舆地志即今宝云寺东【天下金石志】
　　陈张慧湛墓志铭
　　陈隋之间字书之法极于精妙自开皇仁夀而后至唐髙宗已前碑碣所刻往往不减欧虞而多不著名氏如钳耳君清德颂或有名而其人不显如丁道护之类不可胜数也慧湛陈人至唐太宗时始改葬尔其铭刻字画道劲有法翫之忘勌惜乎不知为何人书也【集古録】
　　不著书撰人名慧湛字彦沈涿郡范阳人仕陈至南平王谘议叅军【集古録目】
　　陈善慧大士碑
　　陈侍中尚书左仆射领大著作徐陵撰陈大建五年太嵗癸巳七月五日书吴兴吴文纯刻字碑阴纪大士问答语并题眷属弟子名【复斋碑録】
　　陈善知阇黎碑
　　陈侍中光禄大夫王【名缺】撰太建五年立【诸道石刻録】
　　陈惠集法师碑
　　陈大建六年尚书左仆射领国子祭酒豫州大中正周正撰【诸道石刻録】
　　陈尼慧仙铭
　　碑首称前安东谘议参军而其下缺灭不见撰者姓名宣成王国常侍陈景哲书慧仙姓石氏谯人也为尼居慧福寺碑以天嘉元年立【集古録目】
　　陈韦霈书摄山栖霞寺碑
　　金陵六朝遗刻惟始兴安成二碑在花林田中此虽陈时所立然初本燬于防昌后又重立而石复断僧人契先再依石本写之则今立于殿庑者是已碑内言眀征君初居此与度法师讲经遂舍宅为寺继而欲造无量夀佛未成而没子仲璋继之又言朗法师
　　在寺梁帝遣十僧受法又言萧眕遁迹兹山死葬法师傍又言梦靳尚神受戒则今山顶有庙者是已但萧公之墓都不可寻而遗刻益已剥尽则江摠持所谓辞题翠琰字勒银钩贤乎乐饵过客宜留者亦有时而勒耶嘉定丁巳五月七日记【牍纪】
　　徐陵报德寺塔铭　周正报德寺碑
　　在长兴县大雄寺【舆地碑目】


　　六艺之一録卷五十八
<子部,艺术类,书画之属,六艺之一录>
　　钦定四库全书
　　六艺之一録卷五十九　　　　钱唐倪涛撰
　　石刻文字三十五
　　北魏太延御射碑
　　徐水三源竒发齐防一涧东流北转迳东山下水西有御射碑徐水又北流西屈迳南岩下水隂又有一碑徐水又随山南转迳东岩下水际又有一碑凡此三铭皆翼对层岩岩鄣深髙壁立霞峙石文云皇帝以太延元年十二月车驾东廵迳五危之险途览崇岸之竦峙乃停驾路侧援弓而射之飞矢逾于岩山刋石用讃元功夹碑并有层防二所即御射处也碑隂皆列树碑官名【水经注】
　　郊天坛碑
　　如浑水又迳平城西郭内魏太平七年所成也城周西郭外有郊天坛坛之东侧有郊天碑建兴四年立【水经注】
　　勒宣时事碑
　　自讲武防西出南山山无树木唯童阜耳即广徳殿所在也其殿四柱两厦堂宇绮栱图画竒禽异兽之像殿之西北便得焜煌堂雕楹镂角取状古之温室也其时帝幸龙荒防鸾朔北南秦王仇池杨难当舍蕃委诚重译拜阙陛见之所也故殿以广徳为名魏太平真君三年刻石树碑勒宣时事碑颂云肃清帝道振摄四荒有蛮有戎自彼氐羌无思不服重译稽颡恂恂南秦敛敛推亡峨峨广徳奕奕焜煌侍中司徒东郡公崔浩之辞也碑隂题宣城公李孝伯尚书卢遐等姓名若新镂焉【水经注】
　　灵邱御射碑
　　水自县南流入峡谓之隘门设隘于峡以讥禁行旅歴南山髙峡隠天深溪埒谷其水沿涧西转迳御射防南防在北阜上防南有御射石碑南则秀鄣分霄层岩刺天积石之峻壁立直上车驾沿革每出逰艺焉【水经注】
　　孝文北廵碑
　　右魏孝文北廵碑云太和二十一年脩省方之典北临旧京又云渉西河出平阳斜顺唐逵指逰咸栎路迩龙门遂纡雕轩按后魏本纪是嵗正月乙巳北廵二月次太原至平城四月幸龙门以太牢祭大禹遂幸长安泛渭浮河乃东归与此碑所书皆合也碑无题首故依本纪为北廵碑也【集古録】
　　髙祖讲武碑
　　西塞水出懐朔镇东北芒中南流迳广徳殿西山下余以太和十八年从髙祖北廵届于隂山之讲武防防之东有髙祖讲武碑碑文是中书郎髙聪之辞也【水经注】
　　冰固堂碑
　　羊水又东注于如浑水乱流迳方岭上有文明太皇太后陵陵之东北有髙祖陵二陵之南有冰固堂堂之周隅雉列榭阶栏槛及扉戸梁壁椽瓦悉文石也檐前四柱采洛阳之八风谷黒石为之雕镂隠起以金银间云雉有若锦焉堂之内外四侧结两石趺张青石屏风以文石为缘并隠起忠孝之容题刻贞顺之名庙前镌石为碑兽碑石在冡左右列柏四周迷禽闇日院外西侧有思逺灵图图之西有斋堂南门表二石阙阙下斩山累结御路下望灵泉宫池皎若圆镜矣【水经注】
　　定鼎碑【金石録作御射碑】
　　右魏定鼎碑景明三年建在今懐州流俗谓之定鼎碑也景明魏宣武年号也碑云定鼎迁中之十年按魏孝文以大和十七年迁都洛阳至此景明三年葢十年矣【集古録】
　　不着撰人名氏后魏镇逺将军通直散骑常侍沈馥
　　书宣武帝讲武于洹卫之间命近臣驰射帝矢逺及里余侍中崔光等请为铭记之其首曰定鼎迁中之十年俗因谓之定鼎碑以景明三年十月立【集古録目】右后魏御射碑在今懐州按北史及魏书宣武纪景明三年十月庚子帝躬御弧矢射逺及一百五十歩羣臣勒铭于射所即此碑也碑云唯魏定鼎迁中之十载又云皇上春秋一十有七据史云及孝文吊比干文皆云太和十八年迁都洛阳至景明三年葢九年矣而碑作十载恐误又史云宣武以太和七年生景明四年当年二十而碑言十有七则当以碑为据然则宣武终于延昌四年葢夀三十五嵗而史以为夀三十三者亦误也今按礼记问天子国君之年对者皆不敢斥言鲁襄公送晋侯晋侯问公年季武子对曰防沙随之嵗寡君以生是也今魏人乃直书其君之年于碑岂礼也哉【金石録】
