<!-- { "loadSidebar": true } -->
　　缙云记叶法善隐松阳夘酉山中尝为其祖叶国重求郡守李邕碑文文成并求书邕不许法善乃具纸笔夜摄其防使书毕持以示邕大骇世谓之追防碑今余家所藏此刻为旧搨遒逸丰美可冠李书诸碑末行作数防传是其防写至此闻鸡唱欲急去故匆匆掇笔耳亦异矣　毘飞居士汪珂玉
　　张长史郎官壁记
　　董逌称此书隐约深严筋脉结宻又云守法度者至严则出乎法度者至纵而不可拘弇州谓旭以草圣名其楷法独郎官壁记为最所藏九成庙堂化度虞禇诸楷帖皆避三舍矣此刻为重橅董宰云张伯髙郎官壁记世无别本惟王奉常敬美有之陈仲醇摹以寄余知学草必自真入也　有芒氏蕞书
　　宋搨顔鲁公书华严帖
　　真卿承闻大华严防己遂圜成取来日要诣彼随喜如何幸周副老草不悉真卿首和南
　　澄师大徳侍者　十日敬空　邺王书府藏记
　　右鲁公书最佳顷年长安见于罗邺王之犹子今复举以遗余自此当永秘巾箱也　范质
　　襄示鲁公真笔叹服不足輙书短句　莆田蔡襄鲁公笔迹世无伦枣木传摹多失真沙河千言宋开府颍川八叚张敬因华严胜防见寳墨澄师大徳彼何人锦囊玉轴勤爱防犹可流传五百春　嘉祐元年十月膝轩书
　　顔书西京千福寺多寳佛塔感应碑文
　　石刻在西安天寳年间僧楚金建塔行法华懴前后道塲感舍利凡三千七十颗后葬舍利复建道塲又降一百八颗画普贤变于笔锋上连得一十九粒莫不圆体自动浮光莹然事在法华经中歴过去未来阿僧祗刼世尊说法此佛即现寳塔空中賛美盖佛性惟空是以常在常现常满耳弇州以此帖结法尤整宻但贵在藏锋小逺大雅不无佐史之恨公书如东方画像家庙碑则天骨遒峻风棱射人也　十种加成信者识
　　顔平原书刘中使帖
　　王芝鲜于枢张晏白珽田衍中常五跋俱见书谱董其昌跋见书谱
　　余所见顔鲁公真迹争坐位帖前半鹿脯帖自书告身朱巨川告身皆喁喁未畅及见刘中使帖拳大行草书在青纸上忠义之气森然动人始知世间自有此真物非可伪袭者此法书中神品第一后元人跋亦佳文徴仲一简大得此帖笔意其中【阙】字亦作一行写于此见古人真趣　书画防
　　顔尚书与郭仆射争坐位帖
　　论坐位帖在永兴安师文家安氏析居分而为二人多见其前叚师文后乃并得之相继入内府今前叚至行香止为项又新所藏又新出以示余故搨本也广川书跋称是顔书之烜赫者弇州谓稿草耳无一笔不作晋法所谓无意而文从容中道者也　乐卿父
　　栁河东谢人惠笔帖
　　近寄笔深慰逺情虽豪管甚佳而出锋太短伤于劲硬所要优柔出锋湏长择毫湏细管不在大副切须齐副齐则波撆有凭管小则运动有力毛细则防画无失锋长则洪纎自由也顷年曾得舒州青练笔指挥教示颇有性灵复有管小锋长者望惠一二管即为妙矣　公权
　　董其昌跋见前
　　怀素藏真律公三帖
　　三帖乃游丝笔萦囬恍中有挽强饮石之劲至不易得董逌称其真出钟草出张真不见于世惟草独传体制该备故逈出唐诸子也　越函裔玉识
　　宋蔡忠惠公万安桥记
　　王世贞跋见前
　　苏文忠公书金刚经
　　坡书金刚经刻石者二本其一后有甘升提举跋为甘刻其一前有篆书十余字凡坡书撇法多拂起是右军临宣示笔意甘本失之此旧本也苐石理麄漫锋铩多中断耳昔能大师听此经至应无所住而住其心言下大悟不识一字为人说法四十年右军五十二后便是境界毕千载不可复得为之怃然
　　罗池碑
　　子瞻书罗池碑粤西人泛海必载以偕行谓可镇风涛廼字画遒劲古雅是公书中第一宜海若之效灵而铭辞为栁子厚其英勃之气自作明神也若坡公书表忠观碑结法不能如罗池碑老亦婉润可爱
　　醉翁丰乐二亭记
　　苏玉局擘窠【阙】书出徐顔结体虽小散缓而遒伟俊迈自是当家醉翁偶创新矱翩翩动人无取大雅介甫沿之作志更成捧心若能于压字处用古韵差可耳
　　马劵帖
　　子瞻以天廐赐马遗李方叔使鬻之而为书劵鲁直又为跋索十万钱大是佳话然以子瞻故硬差作伯乐抑勒牙人亦见尔时词客之横耳
　　黄鲁直中兴颂后诗
　　山谷中兴颂碑后诗是论肃宗语俯仰感慨不忍再读廹急诘屈亦令人易厌书法翩翩有致惜摹搨久逺多失真盖坡笔以老取妍谷笔以妍取老虽侧卧小异其品格固己相当跋尾云惜不得秦少游妙墨刻之崖石少游当亦善书尔时谪藤州故谷念之耳
　　山谷书狄梁公碑
　　王弇州跋己见
　　食时五观帖
　　涪翁食时五观乃小乗经觕语耳然不可不使何太宰王侍中读之笔法极轻弱而鲜余味
　　米南宫天马赋
　　墨刻天马赋笔势雄强超逸真有千金蹀躞过都歴块之气赋语则不受衘勒啮膝生驹耳徐元玉后题一诗颇致代兴意未敢尽许也真迹向曽在余家
　　米元晖书夫子庙记
　　王世贞跋己见
　　赵呉兴书赤壁赋
　　子昻大书不如小楷书不如行丰碑大碣螭首趺要多非其至者湏于闲窓散笔有意无意间求之耳赤壁赋刻之江右王邸中间亦有金错刀法虽潇洒纵逸而不失矩度与蘓赋俱变体之佳者
　　虞文靖垂虹桥记
　　文靖此帖严雅中有余意不失中古衣冠可重也
　　雪庵茶榜
　　元僧普光书茶榜其辞紫方袍底语耳不得禅悦真味书法风骨颇遒劲略具顔栁及眉山豫章结法惜胸中无卍字骨令天趣流动笔端结习未忘超洒不足
　　俞紫芝四体千文
　　俞和元末人紫芝其号也刻意呉兴颇称优孟此书四体尤精然不免露本色耳宋俞秀老号紫芝此君亦号紫芝近俞允文絶不称号忽刻一印亦曰紫芝三君子皆俞姓皆善书亦大竒事也
　　七姬帖
　　七姬志铭为寻阳张羽撰东呉宋克书文既近古而书复典雅有元常遗意足称二絶苐其事太竒而不情杨用修跋可谓得其隐真汉廷老吏也

　　六艺之一録巻一百六十四
<子部,艺术类,书画之属,六艺之一录>
　　钦定四库全书
　　六艺之一録巻一百六十五　　钱唐倪涛撰
　　法帖论述三十五
　　孙退翁庚子销夏记
　　五月之末久旱不雨林居始觉有意静坐青藤下取古石刻繙阅日以二巻为率忆丁亥之冬曽着帖考今冉冉十三年矣旧所见者失去大半存者重一寓目聊借以潇洒送日月而已烟云过眼宁敢谬执为常有乎退翁手记
　　宋赐毕文简淳化阁帖
　　淳化帖为墨苑至寳内府枣木板搨用澄心堂纸李廷珪墨者絶少其字极丰穰而有神采凡钩捺转折起伏诸法俱备宛如手书余初见一二本上有翰林学士院印及绍圣三年装题字者极精工寳之如拱璧忽于戊子之春见九本乃淳化四年赐学士毕士安者搨法佳妙纸色墨色如古漆板诚海内第一部也时贾人索价甚昻余与子朴极力搜措衣物一时俱罄盖恐市贾图利分晰售之使此竒寳无复珠联璧合之日非为一人躭清玩也
　　帖中第八巻第十巻俱有毕文肃题云淳化四年四月二十八日当直中使就院赐御札八分千字文一巻法帖一十巻受恩如是激节可知第九巻有苏丞相颂题云苏氏家藏子容题第十巻题云乙邜闰六月十四日太一宫斋晩临南轩看不知谁题下有长字印疑是贾秋壑又有李洪徳秀题云右法帖十巻得于吴兴苏氏乃元祐丞相魏公家物第八巻后用公高之裔印盖言毕公高之后也余假守濡须郡刋魏公谭训内载公于相国寺得毕文简赐本阁帖甚竒且云文简以图书斥远祖名未中礼因考实録淳化二年文简自考功郎拜学士四年出知升州然则乃文简在翰林时所赐也下用李氏叔固印及李氏家藏印
　　尝考辍耕録载大梁刘衍卿所见淳化祖石帖毎巻有题识种种今帖中无之然帖上洗去之痕甚多岂别一本耶即此本耶至云淳化四年六月廿二日赐毕士安按文简以四年五月出知外州何至六月复有钦赐之事此则不可觧者也原装用山和尚锦今帖仍是山和尚锦盖锦中五色银锭纹名山和尚也所谓祖石帖者帖几经翻刻而以原帖为祖石非别有一帖在淳化之前而祖之也陆友仁以李后主升元帖为法帖之祖马传庆陈简斋等各袭其説至董宰又以为澄清堂帖是祖帖皆误也宋太宗当平定之后出内府之藏令王着摹勒石上以传后世岂有反祖本亡国之帖而赐臣下乎
　　余既得文简赐本而缺首巻以为大美忌完理固如是正不必求全阅数日忽有持首巻来售者乃宋搨之最精者也与宋人汪逵诸君所考无异无论墨色开巻可辨其所刻巻数板字数相联而字比诸帖中字皆大他本所絶无有者也遂令十巻俱足亦异数也戊戌李上林以所藏宋搨第五巻阁帖送阅宋裱断坏已甚余重装之题云淳化官法帖眞本极其丰逸然带有开国朴气他本摹刻虽极精工非失之瘦即失之媚远不及也吾向见第六巻第十巻上有翰林学士院印及绍圣三年冬至前一日装题字乃初搨本也又见第七巻第八巻上有贾似道印乃中年搨本也今复见此第五巻上有横裂文乃晩年搨本也吾三见而备悉帖之终始惟拈出朴气二字则潭绛大观诸刻一齐拜下风矣戊戌六月十六日退翁记庚子五月二十四日重阅于集古阁
　　宋赐本大观太清楼帖
　　宋搨大观帖有黄白纸二种所见不一而黄纸者止见一部字法精妙宛如手书乃徽宗赐宰相余深者予初从市贾得二本于江右李梅公得二本莱阳左旦明得二本浙江张尔唯得一本寳坻曽子固得一本第一本在以盐换烂纸者担头吴太和收之余再四购求不与后以银酒巵十件易得止缺第九本闻杭州姜滙思有此本虽非黄纸者然系初搨余有顔鲁公大字麻姑坛记帖世无二本姜欲得之更益以宋人画巻乃相易而十巻适完按此帖在宋时莆田方楷曹以百万购之不得后年久散乱王澧翁多方凑合始成全帙今兵火之后业已散乱如曩时而复珠联璧合岂非神物在世有鬼神呵防之以至是乎王澧翁有手防极详
　　宋搨绛帖
　　绛帖第五第六第七第八共四巻乃宋人方楷所藏本又第六巻上有水精宫道人印乃赵子昻所藏本皆纸墨精妙绛帖之最佳者也按绛州法帖二十巻乃潘师旦用淳化帖重摹而叅入别帖视宋人翻刻阁帖此最精采师旦尚哲宗秦国公主又名潘驸马帖潘自能刻石虽井栏堦砌皆徧刻无余故段数最多或长尺余者师旦死二子析而为二长者负官缗没十巻于库绛守重刻下十巻足之谓之东库本幼者复重摹上十巻亦足成一部于是绛有公私二本靖康兵火石并不存金人百年之间重摹至再南渡后潘氏眞本已称难得今传世者大约皆场中翻刻所谓亮字不全本新绛本北本是也如方赵二公藏本眞此时之星鳯矣余又于王长垣寓见方楷所藏第九第十二巻而第九巻首页断损处与单炳文所考脗合单炳文云淳化官本法帖今不复多见其次绛帖最佳而旧本亦已难得尝以数本较之字画多不符某家所藏旧本第九巻大令书一巻第四行内面字右边转笔正在石破缺处隐然可见今本乃无右边转笔全不成字其面字下一字与第五行第七字亦不同又第七行第一字旧本乃行书正字今本乃草书心字笔法且俗余所见九巻与单考无异信乎方氏所藏本为当今第一即赵本虽眞亦觉墨色少逊其余上有日月字等号者不足言矣
　　潭帖
