<!-- { "loadSidebar": true } -->
　　欧阳率更鄱阳帖用笔妙于起倒林夫临摹亦不失真亦翰墨中异人也系舟樊口萧散于寒溪西山之上擕此书徃来研味彷佛见古人同观者潘邠老仲逹李文举陈元矩何斯举【山谷集】
　　跋欧阳率更书
　　此碑于欧阳率更书中为第一于今所传正书为第二从一防一画求之无一毫髪差舛信所谓如锥画沙如印印泥者旧藏西京范忠献家今则破碎殆不胜摹印矣此亦近所摹者其补葺仅能成帙而不知他日又如何也拊卷増感【姑溪题跋】
　　题欧阳率更书
　　欧率更书温良之气袭人然即之则可畏颇似吾家叔度之为人比来士大夫学此书好作芒角鎌利政类阿巢尔【山谷集】
　　欧阳询度尚亮二帖
　　右唐文馆学士兼太子率更令渤海县开国男欧阳询字信本书度尚帖余元丰官长沙获于魏泰庾亮帖壬戌嵗过山阳获于钟离景伯各着半古印适合缝文曰清河图籍之印乃昔一书也究延年之化岂不有神参孔壁之遗孰云致误元祐庚午冬至萧间外舍装赞曰渤海光怪字亦险絶真到内史行自为法庄若对越俊若跳踯后学莫窥遂起尫劣【寳晋英光集】
　　跋欧阳帖
　　余求前人论书必先择笔至于动作皆得如意非是未尝书也韦昶善书而妙于笔故子敬称为竒絶然书必托于笔以显则筋骨肉理皆笔之所寄也率更于笔特未尝择而皆得佳趣故当是絶艺盖其所寄者心耳论者谓飞白冠絶有龙蛇战鬪之象云雾轻飘之势真行出于大令森森焉若武库矛防至使智永夺气信乎书妙至此极者然飞白篆书世不复传今收真行章草可见智略无劲敌非虚语也虞伯施谓询不择纸笔皆得如意此正纪其实耳宜遂良不能及也【广川书跋】
　　唐欧阳询梦奠帖
　　右唐银青光禄大夫太子率更令渤海郡欧阳询字信本书仲尼梦奠帖七十八字前后御府法书二小印后有绍兴小印合缝处古印甚多下跋一吉字未晓谁氏庚寅十月购于杨中齐家悦生图书亦曽入贾秋壑文府率更初学王逸少书后渐变其体笔力险劲为一时之絶人得其尺牍咸以为楷范张懐瓘云欧阳真行出于大令自羊薄以后略无劲敌独永师恃兵精练议欲旗鼔相攻欧惟猛锐长驱永则破胆夺气法书苑亦云信本行书蝉聨起伏凝结遒耸裁萧永之柔懦拉羲献之筋髓比之诸势出于自得此本劲崄刻厉森森然若武库之戈防向背转折浑得二王风气世之欧行第一书也辛夘二月辛未重装九日丁丑跋于严陵官舍金城郭天锡审定真迹秘玩【书画题跋记】
　　欧阳信本书清劲秀健古今一人米老云庄若对越俊若跳踯犹似未知其神竒也向在都下见劝学一帖是集贤官库物后有开元题识具全笔意与此一同但官帖是硬黄纸为异耳至元廿九年闰月望日吴兴赵孟頫【同上】
　　韦续墨薮欧阳正行书在中上品欧教作书有八诀最利初学学者观古人书必观墨迹乃见妙处此梦奠帖七十八字真人间絶无仅有希世寳也盖尝入宋御府矣赵文敏公所题考碑志是三十七八嵗笔故与后来特异吾家蓄古墨迹此为最久正统八年四月六日杨士竒谨书【东里集】
　　唐欧阳询子竒帖
　　右银青光禄大夫文馆学士太子率更令欧阳询字信本书新序子竒帖行书见于淳熙秘阁书目御府帖也欧阳平生爱书故事度尚帖予家梦奠帖皆是故事梦奠帖暮年所书纷披老笔殆不可攀此帖精谨中嵗书惜不刻石以永其传也乙酉获于广陵甲午三月命工重装于钱塘金城郭天锡佑之审定真迹秘玩【书画题跋记】
　　率更所书梦奠及子竒帖尝获观于佑之郭公山房今三十年矣俛仰畴昔为之慨然泰定乙丑十二月廿又六日巴西邓文原书【同上】
　　率更令欧阳公书法在李唐朝居褚河南薛少保右则其妙可知矣拜观新序一帖其笔力端重遒丽足为万世法程学者乌可以片楮忽诸不特此耳吴兴赵公书籖巴西邓先生手跋亦足清玩也识者寳之大梁班惟志谨书【同上】
　　欧阳询皇甫诞碑
　　渤海公以险劲易王体故碑石照耀四裔大小皆合宜右军世传皆小楷霜寒帖稍展至笔阵圗则疑非真再传为千文为庙堂碑确守绳墨稍广拓非欧不能余尝评欧书化度第一皇甫碑与温恭公伯仲临池积年必领其妙余幼不学书酷喜藏厯代金石览此益重自弃之叹【清容居士集】
　　【金石録东里集弇州山人藳金薤琳琅石墨镌华诸跋已见五十六卷六朝碑刻】
　　欧阳询姚恭公墓志铭
　　欧阳询周罗防墓志
　　欧阳询元夀碑【已上诸跋俱见五十六卷隋刻】
　　欧阳询九成宫醴泉铭【诸跋已见七十六卷】
　　欧阳询化度寺邕禅师塔铭【诸跋已见七十三卷】
　　欧阳询虞恭公碑
　　右唐欧阳询书虞恭公碑欧阳唐人楷法第一此与化度寺九成宫又欧阳书法第一三者之中此与化度又第一也石本皆在陕西近时陕西人苦于应酬日窃残毁势将不可永矣此本今江西布政使陈公为宪使时所恵予者予寳之如拱璧乐君象干爱而能教子者求遗其长子辉学书且属题识其后记予少时何尝见此盖不独予虽乡郡士莫不然也今有此者不知寳之寳之而不知学其自弃孰甚焉辉其勉之【陈循芳洲集】
　　欧阳询房谦碑
　　欧阳询杜如晦碑【跋见前】
　　欧阳询司空窦抗墓志【跋见前】
　　欧阳询千文【跋见前】
　　外録
　　隋之晚年书学尤盛吾家率更与虞世南皆当时人后显于唐遂为絶笔【集古録】
　　欧阳询因见右军教献之指归图一本以三百缣购之而归赏玩经月喜而不寐焉【金壶记】
　　欧阳通
　　欧阳通询之子仪鳯中累迁中书舍人天授初转司礼卿判纳言事通早孤母徐教以父书惧其堕尝遗钱使市父遗迹通乃刻意临仿以求售数年书亚于询父子齐名号大小欧阳体【唐书本传】
　　欧阳通潭州临湘人官至司礼郎判纳言事父询以书名著于时通早孤母徐氏教以父书惧其家学不振于是每遗通钱绐云质汝父书迹之直通遂刻意临仿不数年乃继询名号大小欧阳体然行草得询之险劲盘结分布意态则有所未及亦不失其为名书也通晚善用狸毛为笔覆以兎毫管用象犀非得此不作字也其亦自为标制若询不择纸笔皆能如意则通未为逹论也至风节学艺父子表见一时为唐名臣亦已美哉今御府所藏行书二陈髙祖本纪千文【宣和书谱】
　　欧阳通别帖
　　今世所见欧阳通书惟三碑其别帖但存此也笔力劲险尽得家风但防失丰浓故有媿其父至于惊竒跳骏不避危险则殆无异也书家论通比询书失于瘦怯薛纯比询书失于肥钝今视其书可信也【广川书跋】
　　欧阳通道因法师碑
　　题跋已载七十二卷
　　虞世南
　　虞世南字伯施越州余姚人性沉静寡欲笃志勤学善属文同郡沙门智永善王羲之书世南师焉妙得其体隋大业初授秘书郎太宗引为秦府叅军文馆学士尝命写列女传以装屏风于时无本世南暗疏之不失一字贞观七年转秘书监赐爵永兴县公谥曰文懿【旧唐书本传】
　　虞世南字伯施防稽余姚人祖俭梁始兴王谘议父荔陈太子中庶子世南受业于吴郡顾野王门下读书十年国朝拜银青光禄大夫秘书监永兴公太宗诏曰世南一人有出世之才遂兼五絶一曰忠谠二曰友悌三曰博文四曰词藻五曰书翰有一于此足为名臣而世南兼之其书得大令之宏规含五方之正色姿荣秀出智勇在焉秀岭危峰处处间起行草之际尤所偏工及其暮齿加以遒逸臭味羊薄不亦宜乎是则东南之羙防稽之竹箭也贞观十二年卒年八十一伯施行书入妙然欧之与虞可谓智均力敌亦犹韩卢之追东郭防也论其众体则虞所不逮欧若猛将深入时或不利虞若行人妙选罕有失辞虞则内含刚柔欧则外露筋骨君子藏器以虞为优族子纂书有叔父体则而风骨不继杨师道上官仪刘伯庄并立师法虞公过于纂矣张志逊又纂之亚也【书断】
　　虞世南字伯施越州余姚人官至银青光禄大夫秘书监与兄世基执弟子礼于吴郡顾野王力学不倦至累旬不盥栉文章婉缛慕仆射徐陵由是声誉借甚陈灭与世基入隋世基辞章清劲过世南而赡博不及俱名重一时议者以比晋二陆释智永善书得王羲之法世南徃师焉于是専心不懈妙得其体晚年正书遂与王羲之相后先当时与欧阳询俱以书称议者以谓欧之与虞智均力敌亦犹韩卢之逐东郭防也虞则内含刚柔欧则外露筋骨君子藏器以虞为优盖世南作字不择纸笔皆能如志立意沉粹若登太华百盘九折委曲而入杳冥或以比罗绮娇春鹓鸿戏海层台缓歩髙谢风尘其亦善知书者族子纂孙郁皆能继世而风骨不逮世南外若不胜衣而中抗烈论议持正气无所屈唐文皇一见竒之尝曰与世南商略古今有一言失未尝不怅恨乃诏曰世南一人有出世之才遂兼五絶一曰忠谠二曰友悌三曰博闻四曰词藻五曰书翰有一于此足为名臣而世南兼之其器重如此尝作笔髓学者多宗焉有孔子庙堂碑千佛铭师子赋昭陵刻石铭嘉瑞赋最闻于时然世南虽以正书见称而行书出竒处亦不在名流下此所得惟多行字耳今御府所藏一十有三
　　行书　积年帖　借乳鉢帖　枕卧帖　蔬防帖翰墨帖　贤士帖三　汝南公主铭藁
　　草书　论道帖　闗内帖　前书帖　临张芝平复帖【宣和书谱】
　　李嗣真书后品列上下品
　　窦臮述书赋评已见
　　虞世南道塲碑
　　草书妙处须学者自得然学久乃当知之墨池笔塜非传者妄也虞永兴常被中画腹书末年尤妙贞观间亦已耄矣而是书之工唐人未有逮者元丰乙丑五月戊申平原监郡赵正夫防食于西斋出以示予谛玩无斁【黄山谷集　广川书跋一则见五十六卷】
　　虞世南夫子庙堂碑
　　诸跋已见五十八卷
　　虞世南汝南公主墓铭藁
　　世南汝南公主铭起草洛阳王防处见摹本云真迹在洛阳好事家有古跋后十年见真迹在故相张公孙直清处其后止贞观十年十一月丁亥朔旁小字注云赫赫髙门在裴丞相家是其铭然此幅文但至半而止行下有空白纸犹空十一字此盖卒日犹未言葬也阙文尚多安得便言赫赫髙门不当后幅却与前幅不相连属也其前缥红绫色如新有名几题其褾云故祭酒崔十八丈绰尝与冦章贺防惎皆以赏鉴相寻每称服膺虞书多歴年所自防昌以来时观斯帖因致其真有加顷年崔文每送予下第东归必云此去获见汝南帖亦何减于升第耶所惜者阙其铭文耳咸通二年春于存神室辍献子凝良足啬爱也几不知何人也虞帖为时所重如此今好事家絶不曽见真迹摹本枕卧积年蚛牙头风四摹帖一闗中刻石帖今法帖所载耳世最少者子敬虞帖今好事家一字亦无耳【米芾书史】
　　虞永兴汝南公主墓志起草真迹先宋时藏洛阳好事家后归张直清米元章尝见之元初在郭佑之处后不知所在亦不知何年入石按元章云予临汝南帖浙中好事者以为真刻石今观此刻字势长而肥颇类米笔又张氏本十六日下有阙文挍之良是然无旁注小字赫赫髙门等语及几题字云烟过眼録记郭本有米跋今亦不存盖米喜临晋唐帖徃徃逼真而一时题记多略不録况此帖世无别本必米迹也予以孔子庙碑易于朱君性甫都敬见而称爱遂题以归之【甫田集】
