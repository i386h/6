<!-- { "loadSidebar": true } -->
　　河南书法刚正类其人昔评者谓如婵娟不胜罗绮未然也所书孝经一卷阎立本画沧桑后得之故内签题云顔真卿书周昉画外有一朱函盛之则题云禇遂良书阎立本画盖题签者乃武英殿中书以为字类麻姑坛记故以为顔耳不知非顔也当以朱函刻字为正宋人范思正有河南所书灵宝度人经亦立本画字法与此无毫髪异尤其佐证耳
　　徐季海浩书心经墨迹
　　徐季海心经一册书法隶中带有篆籀脱胎于石鼓文视世传所书嵩阳观碑殆为胜之余已上石矣帖上有天水双龙玺乃黄山谷所藏亦有其印
　　唐人墨迹传世者甚少沧桑后如曹嘉禾溶所收林纬干帖李江右元鼎所收韦庄乐章李西蜀迎晙所收懐素小字千文东孝亷防商所收顔鲁公送刘太冲序皆唐迹之佳者余借之砚山斋把玩弥日今书与人散杳如海外三山矣
　　朱元晦城南二十咏墨迹
　　朱夫子和敬夫先生城南二十咏字法俊逸大有晋人风致而诗之清逺亦非宋人所及元尚书干文传得之于婺源以赠常熟钱伯广钱氏居于城南遂构城南斋刻诸诗其中而黄文献溍为之记至杨亷夫又録敬夫原诗于其后惜不得当日张宣公手书与文公书合成一卷耳余旧有先生或问手稿一卷前画先生小像惜为有力者攫去见此益为惘然
　　范文正仲淹与尹师鲁洙二帖
　　范文正书昔人谓得之乐毅论观其与尹师鲁二帖清劲可见其人卷中有楼钥杨万里胡助栁贯黄溍郑僖吴寛王世贞诸跋
　　按景祐二年范公上论迁都事与吕文靖异议黜知饶州秘书丞集贤校理余靖言加罪言者非太平之政坐落职监筠州酒税而太子中允馆阁校勘尹洙又言范某义兼师友乞从降黜亦坐贬崇信军节度掌书记监郢州酒税其后公镇邓尹公再贬监均州酒税舁疾来邓以存殁托公公急至尹所尹已瞑闻公至复开目向公拱手曰也无鬼神也无恐怖如此而已若二公者真千载以上人也况亲见其徃来手札何幸如之
　　欧阳文忠公集古録跋尾墨迹
　　文忠公集古録千巻皆手题之古今钜观也公精于书学所题一笔一画毫无懈意即此亦见公一斑公殁世未乆録已漫散此四跋尾一为西岳华山碑一为汉杨君碑一为平泉山居草木记一为陆文学传崇寜中在赵明诚徳父家复有其手题徳父亦有金石録二千巻盖博雅君子也文忠公文章事业炳焕千古其手书又精工如是真希世珍后跋者有米元章韩元吉朱晦翁尤袤洪迈方从义胡俨李贤诸公亦他卷所未有也【又一跋载前】
　　苏米墨宝小册
　　坡公与质翁帖一纸计七十余字原在仇山村家后有其手跋又米防阳帖二纸皆晩年书精妙之甚三帖原装一卷既于市佣得米小字一纸又左旦明赠连水陈生帖三段此三段已刻绍兴米帖内戊戌山中合装之
　　余少年学米帖不得其运笔结搆之妙徒学离竒遂入倾欹一路后乃痛改之近年玩其墨迹始悟晋法宋思陵云近日书存晋法者惟米芾及薛绍彭耳信然
　　年来所见米迹如宋南昌徽之长巻魏泰酬和诗稿曹嘉禾溶长巻之叔晦帖淡墨秋山诗稿超逸絶伦未多有也余借之上石今卷与人杳寜无遐思
　　苏子瞻苦雨诗墨迹
　　苦雨五言古诗乃坡公元丰六年八月六日书字凡五百有余指顶行楷神韵备足坡公最属意之书也余于崇祯壬午得之吏部黄防兵火失之贾人仍持来售亦竒縁也
　　传世者米书多苏书少盖以当时党禁人不敢收苏氏文字存者多付之水火今之行世者皆烬余也坡公尝自评其书吾书骨撑肉肉没骨又曰吾书虽未工自出新意不浅又毎书辄多畱余纸曰以待五百年后人题跋然公书一至南渡已重如拱璧寕待五百年哉黄涪翁曰子瞻书为当代第一为其挟以文章忠义之气耳此真知公者也涪翁因公逺谪濒死不悔米元章初借公以成名既而背之号于人曰在苏黄之间自恃其才而不入党与视涪翁有余愧矣
　　米元章小字天马赋墨迹
　　米元章好书天马赋如王子敬好书洛神赋人间合有数本此巻小行草瘦劲跌宕与王金沙家本相类余止见王氏刻本未见其墨迹或即此卷取入旧内今复传出乎余于乙酉得之次年孟津王觉斯见之称叹不已遂跋数语其后旧内画卷皆御用监内臣装裱此巻前装赵子昂马图将此卷装后作跋中书题签云子昂唐马米元章跋可笑也
　　米元章大字天马赋墨迹
　　元章所书天马赋以擘窠大字书于平海大师后园者为最得意之作雄浑流动起止横竪诸法俱备余尝见其多景楼诗亦大书逺不及此此卷不独在天马巻中称第一其生平书迹亦当以此为第一上有蔡姓珍藏印乃蔡京也又有贾似道小印及秋壑图书在明又入严相家籍没入内如此名迹累辱于权奸之手良为可叹黄子乆云展视之时有大星贯斗而坠其声如雷亦一竒也巻既入内将后跋皆割去今江南传一巻后有永乐甲辰浚仪张肻跋从徐有贞家流传者临本也
　　黄鲁直松风阁诗墨
　　余于甲申后见山谷数巻最爱松风阁巻其诗清脱妙不可言字乃正书劲秀全用栁公权法他书所不及也余晚年极喜栁书复得其一二秘本今见此巻益知世之学栁者一味硬直真钝汉也卷佳絶矣而有可恨者嘉定间向姓者所题不称一也旧在贾似道家上有贾似道小印及悦生秋壑长字诸印辱于权奸之手二也元大长公主不择人而命题絶有可喷饭者三也项墨林收藏之印太多后又载所买价值俗甚四也
　　友人吉安李梅公元鼎得山谷书杜诗巻字极佳与此相类赵松雪有跋语亦得意书先在予家余物色此巻经年不得闻在梅公处乃以赵跋归之竟成合璧
　　曹嘉禾溶有山谷小字墓志稿二合装一巻董宰大书四字于后曰山谷墨宝真墨宝也嘉禾与予好尚相若其应徴入京尽以所携巻册送余斋如米老巻君谟巻及此巻俱累累千百言世不多见之珍也又王长垣有山谷书隂长生诗亦正书不及松风阁
　　黄鲁直书诸上座
　　此巻乃涪翁草书末有数行正书字法竒宕如龙搏虎跃不可控御宇宙伟观也然纵横之极却笔笔不放古人所谓屋漏痕如折钗脚此其是矣世传东坡见山谷草书从傍称叹钱穆父谓惜未见懐素真迹后山谷见自叙帖书法顿异然山谷天分高学力足固非全取法于懐素也巻上有绍兴及内府书印曽入思陵御府者后又在贾似道家余见山谷草书当以此为第一
　　薛道祖诗卷
　　宋人书能存晋法者惟薛绍彭道祖盖彼时定武兰亭妙石在其家故所书诗稿五纸笔笔用右军法无论不肯带唐人格调即大令亦略不涉及此深于书学者也惜传世者少真如天吴紫鳯耳
　　巻旧在水村陆太宰家西涯题云右宋薛绍彭书五纸薛氏以三鳯名河东绍彭其后人也字道祖号翠防居士居长安符祐间以书名一世米芾书史防要所载是
　　水村陆公得此巻特爱重之间出示予为识数语于后后在王元美家题识累累文休承云薛道祖书予惟见晴和二像随事吟三帖松雪谓其脱略唐宋齐踪前古陆居仁谓其虽杂于六朝盛唐人书中当无愧后又见其所临兰亭盖定武石刻在其家故所临尤妙今获观其诗帖若上清连年实享清适帖及和刘巨济诗真能轩轾六朝追踪魏晋宜与元章抗行而当时谓之为米薛也
　　秦少游论书帖
　　少游书不多见端劲大约得之顔鲁公杨少师其论书云学书端正则窘于法度侧笔取妍徃徃丰左而病右故端书如右军霜寒表子敬乞解职防状张长史郎官防壁记皆不以法度病其精神至于行书则王家父子随意肥瘠皆有佳处近世惟顔鲁公杨少师特窥其妙其用笔能左右之无不好处惟王荆公书有古人气而不甚遒司马公正书不甚善而隶法极端观淮海所论书而其书可知矣淮海与黄豫章同为坡公门下士皆善书陆放翁言豫章晩自称许淮海则退避不敢以书自名故淮海之书传世者少益足重也
　　宋高宗皇帝御书毛诗马和之补图
　　宋思陵极重经学而尤留心于诗毎手写一章辄令马和之补图余所收者凡八章一为鲁颂駉一为有駜一为閟宫一为商颂那一为烈祖一为鸟一为长发一为殷武字皆端谨有致大约取法于鐡门限后补图亦工古人宴享祭祀之仪礼乐舆马之制悉备焉尤非他图所可及也和之以绍兴中登第官至工部侍郎余又于江右李梅公寓见鹿鸣十章朱子美寓见节彼南山十章山西张氏寓见关雎十章首有夫子及卜子夏小像高宗又曽手书九经刻石今临安文庙尚有存者彼时戎马倥偬而能神闲气定雅意表章跨有半壁百余年非幸也
　　宋宪圣皇后书养蚕图
　　蚕织图所绘自浴种至剪帛凡二十四事使阅者宛然置身田舍见妇子拮据不遑之景也毎段下题小字极其工致至元中郑足老题云为显仁皇后字后习高皇字高皇手书九经毎倦则后书续之人未易辨金华宋景濓云图出于潜令楼璹璹获召见以图上进上携至宫宪圣慈烈皇后逐段题之皇后姓吴配高宗其书絶相类谓非显仁韦后书余考之显仁韦后乃高宗母也从徽宗北辕老年始归宪圣慈烈吴后乃高宗继后史称其善翰墨则为吴后书无疑金华之言为确矣
　　宋赵乐易篆书
　　书家篆法不传近代擅工者寥寥此卷三段一为李监法书归去来一为欵识法书盘谷序一为小篆书红白莲词皆精工絶伦赵为宝庆间人乐易其号卷为求是先生书亦不知其名以俟博古者考定后观者图章累累皆宋元人也
　　黄伯思书黄内景经墨迹
　　黄长睿为南宋博雅第一其所着法帖刋误及秘阁古器説俱载东观余论中王顺伯厚之尝称之曰本朝始自欧阳公集古録千卷赵徳父金石録至二千卷考订甚工然犹未免差悮惟云林之书为尽美顺伯盖畱心古学者称许如此长睿有云林堂元人倪元镇袭之或重其人耳余求其书迹仅于陈山人家见北齐勘书图一跋正书精工之甚丁酉夏自山中回得此卷小字草书全用急就章法甚可珍也按索靖急就篇一千四百五十字阙七百五十九字在宋时犹存唐人硬黄临本叶石林梦得求之弗获仅得长睿双钩本谓气韵精彩尚有彷佛典刑乃刻之闽中盖长睿长于章草者故精妙如是也虞伯生云长睿书不逮言岂其然乎
　　陆放翁诗稿
　　陆务观先生自书所作诗八首后题嘉泰甲子歳正月甲午用郭端卿所赠猩猩毛笔时年八十矣书法劲逸老年不衰如此诗句冲澹全无烟火色相盖公以宝章阁待制脩实録完即致仕优游若耶溪乆领林泉之乐故其笔墨清胜如此昔公跋山谷卷谓此卷不应携在长安逆旅中亦非贵人席帽金络马传呼入省时所观他日幅巾笻杖渡青衣江相羊唤鱼潭瑞草桥清泉翠樾之间与山中人共小巢龙鹤菜饭扫石置风炉煮防顶紫茁然后出此共读乃称耳余于公书亦云然卷中嘉泰甲子乃嘉泰四年也越五年而公殁
　　鲜于伯机书杜诗
　　渔阳太常以书名一世余见其遗迹极多最佳者为杜诗秋风破屋歌风格遒逸有晋人遗法后自跋亦自负盖得意书也其子去矜亦善书见卷后世传伯机与赵吴兴齐名赵毎自书二纸易其一纸辄焚之不知果有此事否然寥寥宇宙得一人妬亦足矣吴兴乃知巳也此卷余官开封时张大理睡心所赠相随二十余年矣毎开阅辄作聚散存亡之感
