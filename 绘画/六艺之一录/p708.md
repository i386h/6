<!-- { "loadSidebar": true } -->
　　东坡遗张平阳村醪诗眞迹旧藏光福徐良夫家据东阳黄晋卿题识诗凢六首今耕学翁得之已亡其半可惜也然吾闻良夫所藏髙编大册甚富今则一字不存矣则此卷虽脱落爲幸巳甚且徐皆出偃王春秋时徐子章羽被执子孙散处扬徐间今耕学与良夫同姓同里此卷之在耕学犹在良夫也爲幸益甚呜呼楚人得之孔子鄙之吾恐故家子孙得以借口也故拘拘于徐云若夫坡老声画之妙前辈论之详矣区区末学何足以知此【匏翁家藏集】
　　东坡书连昌宫辞帖
　　元微之连昌宫辞人以爲胜长恨曲非虚讇也坡此书作行草极有恣态而中不无穉笔长庆集中百官队仗避岐薛宋人多讥之谓岐薛二王物故以乆爲防之误用事今书作岐路葢眞本也【弇州山人藁】
　　东坡行书洋州园池诗
　　此帙乃东坡爲石室先生书者周府重临故有兰雪轩笔意【牍记】
　　东坡行草定惠院海棠诗
　　坡公好书定惠院海棠歌眞迹畱人间凢数十本而此其醉书赠张房元明者于踈纵跌宕间自紧密有态大槩如良马春原骄嘶自赏故不作欵叚駊騀步也余以壬戌七月望登赤壁歌公前后二赋旋访定惠遗阯求海棠而不可得览公此刻不觉怅然或谓公自爱其诗或谓公蜀人以海棠蜀种时俱滞齐安故屡书之以志感公又尝有赠妓李宜绝句云东坡居士黄州乆何事无言及李宜却似西川杜工部海棠虽好不吟诗其托物寓意或怨或适不可指数也【弇州续藁】
　　东坡书黄州二词
　　坡书此黄州二词行模大小绝似表忠观碑遂无一笔失度恐好事者若圣敎之勒石也内百年强半来日苦无多语人或忧之而公歴禁从节帅又十六年而后殁四百年后乃爲唐伯虎作防无情之能感有情也如此【弇州山人藁】
　　东坡寳绘堂记眞迹
　　苏长公翰墨余夙好之但闻即往请阅此卷十年前在都下观于云村之寓予凂朱翼云图之不得故尝想之不意过石田见卷在几格间取观之则长公书寳绘堂记也甚怪之问其所从来石田曰乃昆山龙白泉之子顷携来欲售人者予遂购之可谓与长公有翰墨缘矣石田所得长公逺景楼赋一卷明古所有长公书二卷一卷醉翁操一卷与李啇老帖又有手札二纸并余家旧藏长公书养生论一卷较量相赏惟此卷爲尤也友人卲二泉欲钩此卷刻石流传予已双钩将半谁虞北行王事靡盬世寳不与世共之终玷缺也及还家明古乞书遂摹此记与之后明古深爱此卷将燕文贵山水一幅徐防稽禹庙诗一卷与余易之余固不允石田云岂不观卷中烟云之过眼余一笑而易之故识其尾如此癸丑四月六日延陵呉寛【匏翁家藏集】
　　东坡书王仲仪哀辞
　　长公王仲仪哀辞淡黄绫界兰亭行书前题武宁军节度推官苏某体度庄安气象雍中和大成书之圣者也【祝氏集略】
　　东坡书洞庭春色中山松醪二赋
　　洞庭春色中山松醪二赋实此公酒经之羽翼成而绝爱之往往爲客书所谓人间合有数十本者余与敬美所见石本一则草而瘦一则楷而放与此迹颇不同此迹不惟以古雅胜且姿态百出而结搆密无一笔失操纵当是眉山最上乘观者毋以墨猪迹之可也赋语流丽伉浪亦自可儿计此公将过岭畱襄城恰得五十九岁与余正同余不赴刑部侍郎庻可免岭外游第断米汁来已旬日已与二赋无缘不知此公而在能首肯否【弇州续笔】
　　东坡书六观楼讃
　　大慧禅师尝以东坡语提唱宗风洪觉范亦然因其深入禅悦故文字光掩万丈直掩韩欧此賛与白太傅六渐偈并观是转一部大藏经也【容台集】
　　东坡书赤壁赋
　　余偶过东武山与寳林师语已觉精神萧散又出苏长公自书前赤壁赋对山展玩无异泛舟从公之快此亦一时之竒遇也【陈基夷白斋集】
　　坡公书多偃笔亦是一病此赤壁赋庻几所谓欲透纸背者乃全用正锋是坡公之兰亭也眞迹在王履善家每波画尽处隐隐有聚墨痕如黍米珠恨非石刻所能传耳嗟乎世人且不知有笔法况墨法乎【画禅随笔】
　　东坡书圆觉经十一偈后
　　诸佛菩萨以慈闵故发大誓愿度脱一切有情随所因地而出见于世是以愿力昭示不谋而同种种利益无一豪髪自吝老人以文学议论师表一代忠孝强果独立不惧葢其尊主爱民之心笃于诚慤岂非愿力昭示随其所因而出见者欤不然安得雍容纯熟略无退转之如是也政和五年四月二十三日门人李之仪谨题【姑溪集】
　　东坡书多心经
　　苏少公尝爲其先人书是经施人以荐冥福长公则因张安道述梦中事作楞伽经已镂板矣今在金山其他皆未尝见公谓予曰早有意冩华严经不谓因循今则眼力不逮矣良可惜者子能勉之否予亦仅分黒白毎有愧于斯言也后偈近似郭功甫家张长史帖【姑溪集】
　　东坡书金刚经
　　论书者云多似其人苏文忠人逸也而书则庄文忠书法顔至比杜少陵之诗昌黎之文呉道子之画葢顔之书即庄亦未尝不逸也金刚楞伽二经并达磨首举以付学人者而文忠并两书之金刚此帖是也楞伽以付金山参寥予过金山问文忠玉带所传鎭山门者亦爲顽僧质钱充口腹矣况经乎傥得如此帖摹勒传人间亦幸也惜过时失问【徐文长集】
　　跋东坡眞迹
　　昔东坡守彭门尝语舒尧文曰作字之法识浅见狭学不足三者终不能尽妙我则心目手俱得之矣观其用笔厉驰逐出入二王之畛域而不见其辙迹晩年独与顔鲁公周旋并驱而步不许退也长牋大幅风吹雨洒如扫败壁十目注视排肩争取神色不动兀如无人譬诸解衣磅礴未尝见舟而操之莫知爲我莫知爲人非神定气闲孰能爲之必曰三折爲波隐锋爲正如团土作人刻木似鹄复何神明之有【李昭玘乐静集】
　　东坡临钟繇书
　　古者临书多取其意而不专求其形似予所见唐人临二王书无不然非独苏公此帖爲然也今之善爲形似者可谓极天下之工矣岂古今之智巧未足以臻此耶【黄文献公集】
　　东坡临明逺帖
　　古人临书不求形似而能得其遗意今则愈工愈不近也好事者盍于此帖乎观之【黄文献公集】
　　东坡书秦少游龙井题名
　　元丰元年东坡先生谪黄州少游以二年秋至龙井三年秋先生乃爲书此题名而记其后言与儿子迈棹小舟至赤壁西望武昌山谷乔木苍然云涛际天而先生作赤壁赋则五年之秋冬也溍儿时即能诵少游题名不意埀老获见先生眞迹因考其岁月而谨志之【黄文献公集】
　　东坡学士院批荅
　　右苏文忠公学士院批荅五道赐枢密安焘辞免恩命三赐户部侍郎赵瞻门下侍郎孙固各一按文忠内制集载赐焘不允批荅凡十有三此前二首元祐二年六月作后二首元年七月作赵瞻者作于三年三月孙固作于四月按固以元祐三年四月壬午守门下侍郎而焘爲右光禄大夫依前知枢密院事瞻爲枢密院直学士签书院事三人同日被命先是焘以元年闰二月乙卯自同知枢密进知院事爲言官论列三月遽罢至次年六月竟被初命此二首葢当时之词也后人以三人并命因列于此而实非也后乃同知枢密乞退时所荅当在二首之前不知何故反刻于后而其词与集微有不同瞻所赐乃户部侍郎求外补时所荅而集中别有赐瞻辞免荅书二首寔与固同日月而此首当是未受佥书之前宜其与固前首日月不同也最后祈雨道塲斋文亦载内制集中而其文亦微有不同仰惟天命集作天人之师当以集本爲是也按文忠元祐元年十二月入爲中书舍人寻迁翰林学士知制诰至是恰两年耳明年三月遂出知杭州于是公年五十有四矣此卷旧爲宁波袁尚寳家所藏余往岁尝见乃是册子不知何人聫属爲卷遂至顚错因李君仁甫出示余防其略如此若公文章翰墨之妙固不待区区之论述也【甫田集】
　　东坡楚颂帖
　　东坡公欲买园种橘于荆溪之上然志竟不遂岂造物者尚有所靳耶而楚颂一帖传之后世爲不朽则又非造物者所能靳也孟頫题【鐡网瑚】
　　苏文忠公以元丰七年量移汝海四月离黄州五月访文定公于筠七八月之交畱连金陵度九月间抵宜兴而十月二日写此帖闻通眞观侧郭知训提举宅即公所馆不知凡畱几日也已而至泗州遇岁除八年正月四日乃行于道中上书乞归常州三月六日在南京被防从所请囘次维扬有归宜兴畱题竹西三绝句葢五月一日也同孟震游常州僧舍又有湛湛清池五月寒之句而谢表云今月二十二日到常州讫疑即五月也是月复朝奉郎起守文登次韵贾耘老诗云东来六月井无水仰看古堰横犇牛于七月二十五日与杜介遇于润之金山赠以古诗皆赴登时所作也其冬到郡五日而召自此出入侍从以及于南迁逮靖国辛巳北归竟薨于常州集中班班可考种橘之约遂堕渺茫矣此帖今藏寓客董伯球家董氏世爲东秦名儒曽祖暨大父在昔髙皇时继掌外制士林荣之伯球亦笃学嗜古能济其美者也【式古堂书画彚考】
　　公熈宁中倅杭州沿檄常润间赋诗云惠泉山下土如濡阳羡溪头米胜珠又有买牛欲老地偏俗俭之语卜居权舆于此元祐八年五月十九日任礼部尚书时辨御史黄庆基论买田事云谪黄州日曽买得宜兴姓曹人一契田叚因其争讼无理转运司已差官断遣公不欲与小人争利许其将原价収赎今公孙曽犹食此田岂曹氏理屈不复可赎耶抑当时所置不止此也【同上】
　　东坡书菩萨蛮满庭芳词卷
　　后词作于元丰八年初许自便之时公虽以五月到常州寻赴登守未必再至阳羡也军中谓壮士驰骏马下峻坂爲注坡其云船头转长风万里归马注平坡葢喻归兴之快如此印本误以注爲驶耳今邑中大族卲氏园临水有天逺堂最爲竒观取名于此词云主簿朱冠卿【式古堂书画彚考】
　　宜兴续编图经四事　黄土去县五十五里东坡与单秀才步田至焉地主以酒见饷谓坡曰此红友也坡言此人知有红友而不知有黄封眞快活人邑人旧传此帖今亡　长桥元丰元年火焚四年邑宰禇理复立榜曰欣济未几东坡过邑爲书曰汉周孝侯斩蛟之桥刻石道傍崇宁禁锢沈石水中　东坡初买田黄土村田主有曹姓者已鬻而造讼有司已察而斥之东坡移牒以田归之　邑人慕容辉嗜酒好吟不务进取家于城南所居有双楠并植如葢东坡访之目爲双楠居士王平甫亦寄以诗　予自绍兴癸酉迄淳熈己酉三十七年之间凡六至宜兴屡欲考东坡在此月日而未暇也今者避暑杜门因覩兹帖畧裒遗迹如右其详则俟愽物之君子七月二日东里周必大题【仝上】
　　坡老墨迹三尺童子亦知敬之重之不待赘语惟其处羁困流落之余而泰然不以穷达得丧累其心此坡老之所以深可敬重者予故表而出之壬戌季夏中澣清源曽从龙君锡书【同上】
　　谢太傅东山之志始末不渝逼于委寄怅然自失李文正公辞荣鼎轴便欲爲洛中九老之防竟以事夺苏文忠公亦欲买田阳羡种橘荆溪南归及门赍志以没士大夫出爲时用虽致位通显皆有归营莬裘之心然系恋于君恩推葺于私爱获遂其初志者几人余蒙同官董掾出示先世所藏楚颂帖三复而有感焉敬书其末嘉定辛未闰月七日温陵庄夏子体书于江宁馆【同上】
　　欧公家颍川坡老田阳羡是皆非吾土而乃此畱恋种橘知何时何时归去兮归而谋之妇惜无李衡妻滕祉【同上】
