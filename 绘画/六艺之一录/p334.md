<!-- { "loadSidebar": true } -->
　　续阁帖　曽惇石刻铺叙云续阁帖十卷元祐五年庚午秘省乞以淳化阁帖所未刋前代遗墨入石有防从之至徽宗建中靖国元年辛巳八月毕工歴十一年费緍钱一十五万乃成模冩者待诏邵彰上其事者秘书少监邓洵武孙谔也首卷晋唐帝后书二卷三卷悉王羲之书四又羲之暨其子操之等笔五又所书黄庭经乐毅论兰亭叙六又其家寳章集七乃晋索靖所书月仪八则虞世南贺知章栁公权帖后则无名人帖九则李懐琳书叔夜絶交书末卷唐无名人所书月仪
　　大观帖　石刻铺叙云大观初徽宗视淳化帖石已皴裂且王着标题多误诏出墨迹更定彚次并武帝一帖合于西晋武帝后择七卷后右军帖内误入智永书列在第五卷合首卷古帖三段并而归一及跻晋宣于晋武之上之类使先后次叙不紊逮名臣帖亦然俾蔡京书之及卷首末刻石太清楼下此正国朝盛时尽出眞迹临摹定其舛误非若外方但因石刻翻刋京虽骄吝字学恐出王着右是大观之本胜于淳化明矣
　　按徽宗既以淳化标题多误出御府所藏墨迹命龙大渊等更定彚次今阅大观究不能正其纰缪别其眞伪其驳正者不及十之一仍旧者尚过十之九彼善于此则有之矣安在其为胜淳化乎
　　法帖谱系云大观中奉防出内府眞迹命龙大渊等更定位次刻石太清楼字行稍高而先后之次亦与淳化小异其间有数帖多寡不同标题皆蔡京所书卷尾题云大观三年正月一日奉圣防模勒上石靖康之祸新旧二刻皆沦异地有自场中来者已磨去亮字矣
　　此所谓亮字不全本也但磨去亮字右曲脚以避金主亮之讳非全磨去亮字也
　　太清楼帖　曹士冕云淳化秘阁帖板虽禁中火灾不存而眞迹皆藏御府徽宗朝奉防以御府所藏眞迹重刻太清楼而参入竒迹甚多其中有兰亭者是也因名曰太清楼帖　法帖谱系注云按大观帖大观太清楼帖今所传自有两本而前人多混而为一
　　太清楼续帖【即续阁帖】　法帖谱系云徽宗既刻大观帖十卷又以建中靖国秘阁续帖十卷易其标题去其嵗月与官属名衔以为后帖又刻孙过庭书谱及贞观十七帖总为二十二卷为太清楼续帖
　　绍兴国子监帖　法帖谱系云绍兴中以御府所藏淳化旧帖刻板置之国子监其首尾与淳化阁本略无少异当时御府拓者多用匮纸盖打金银箔者也故字画精神极有可观今都下亦时有旧拓者迩来碑工往往作蝉翼本且以厚纸覆板上隐然为银锭据以惑人第损剥非复旧本之遒劲矣
　　淳熈修内司帖　法帖谱系云淳熈间奉防刻石禁中卷帙规模悉同淳化阁本而卷尾乃楷书题云淳熈十二年乙巳嵗二月十五日修内司恭奉圣防模勒上石
　　淳熈秘阁续帖　法帖铺叙云淳熈秘阁法帖十卷淳熈十二年三月被防模勒入石皆南渡后续得晋唐遗墨首卷则钟繇王羲之帖次则羲献书内黄庭小楷后有臣褚遂良临五字三卷则欧阳询萧瑀褚廷诲孙思邈狄仁杰张旭顔眞卿七贤书四卷则明皇批荅裴耀卿等奏状五卷李白胡英李邕白居易帖六则张九龄三相暨李绅告身七则李阳氷篆李徳裕毕諴李商隠书八则懐素顚草九则高闲亚栖齐已书末卷则杨凝式并无名人帖上皆有内府图书宣和及绍兴小字印章或睿思殿印如李绅告身后有髙庙亲笔跋语黄庭经懐素顚草则有李主建业文房之印视今长沙所镌笔法逈殊
　　以上皆官帖
　　临江戏鱼堂帖　法帖谱系云元祐间刘次庄以家藏淳化阁帖十卷摹刻堂上除去卷尾篆题而増释文曹士冕云刘次庄摹阁帖临江用工颇精致且石
　　坚至今不曽重摹独二卷略残缺今若得初本锋芒未失者当在旧绛帖之次新潭帖之上然其释文间有譌处　陈绎曽云此帖在淳化翻刻中颇为有骨格者澹墨搨尤佳
　　利州帖　法帖谱系云庆元中四川总领权安节以戏鱼堂帖并释文重刻石于益昌官舍权江州安徳人释文字画较临江帖为稍大
　　临江重刻二王府帖　闲者轩帖考云刘次庄既模阁帖于临江又别刻二王府帖自述释文之误
　　以上皆临江
　　潭帖　曹士冕云淳化阁帖既颁行潭州即模刻二本谓之潭帖余尝见其初本当与旧绛帖鴈行至庆厯八年石已残阙永州僧希白重摹东坡犹嘉其有晋人风度建炎中长沙守城者以为炮石无一存者绍兴间第三次重模失眞逺矣
　　陈绎曽云希白模刻潭帖风韵和雅骨肉停匀但形势俱圆颇乏峭健之气葢淳化之子也
　　按此则潭帖与长沙帖当为两帖旧以长沙为即潭帖误也
　　庆厯长沙帖　法帖谱系云丞相刘公沆帅潭日以淳化官帖命慧照大师希白模刻于石置之郡斋増入霜寒十七日王蒙顔眞卿等诸帖而字行颇髙与淳化阁本差不同逐卷各有嵗月第一卷题云庆厯五年季夏慧照大师希白模勒第二卷庆厯八年仲冬月慧照大师希白模勒第三卷则五年六月第四卷八年仲冬月第五卷戊子嵗孟冬第六卷五年季夏第七卷五年仲秋月第八卷五年季夏月模勒上石第九卷八年仲冬月第十卷五年仲秋月毎卷各有庆厯及慧照大师希白重模字不复赘録　洪迈容斋随笔云潭州石刻法帖十卷葢希白所镌最为善本程钦之待诏以元符三年帅桂林东坡自儋耳移合浦得观其藏帖毎帖各题其末第二卷云唐太宗作诗至多有庾徐风气而世不传独于初学记时时见之第四卷云吴道子始见僧繇画曰浪得名耳已而坐卧其下三日不能去庾征西初不服逸少有家鸡野鹜之论后乃以为伯英再生今观其书乃不逮子敬逺甚止可比羊欣耳六卷云宰相安和殷生无恙宰相当是简文帝殷生则深源也耶第八卷云希白作字自有江左风味故长沙帖比淳化待诏所模为胜世俗不察争访阁本误矣此逸少一卷尤妙庚辰七夕合浦官舍借观第九卷云谢安问献之君书何如尊公答曰故自不同曰外人不尔曰人那得知此帖今存余家　石刻铺叙云容斋随笔云坡仙遗墨今藏其家但二卷郗愔书第三帖何以断当字分两行希白善书者于此殆不可晓今长沙帖间不存希白临摹嵗月或云土人又私翻木板有纹可辨
　　刘丞相私第本　法帖谱系云刘丞相既刻法帖于郡斋复依仿前本刻石十卷以归私第余顷在九江见故家所藏一本与长沙本絶相似而小异后有人跋云此先丞相私第本也疑即刘氏子弟所跋后复见一本于姑苏与九江所见同纸墨皆与南碑不类而庆厯等题字止三两卷有之葢即刘氏本也
　　长沙碑匠家本　法帖谱系云旧传长沙官本扃钥不可常得碑匠家别刻一本以应求者余顷收一本与长沙古本首尾略无小异而字体小小不同疑为碑匠家本顷又藏一本凡刻石损阙者皆别刻数行以易之其余却只是旧石此必碑匠所为也
　　长沙新刻本　法帖谱系云旧刻毁于郁攸之变中兴以后复刻新石其间凡遇旧刻损阙处并不复刻字亦无卷尾嵗月刻手甚缪殊不足观
　　长沙别本　法帖谱系云嘉定间先君帅长沙余随侍焉时碑房中有断石一片乃法帖第一卷尾段字行髙低正与淳化帖同而絶不类古潭末后亦有淳化篆字此石实不知所从来近嵗三山林伯鳯重刻于家直指为古潭帖余未敢臆断也
　　三山木板本　法帖谱系云三山帅司书库有歴代帖板本葢好事者以长沙旧帖刋勒卷帙规模皆同今已散失不全矣嘉熈庚子备员帅幕尚及见之按此则孙北海以长沙新本即三山木本葢误
　　庐陵萧氏本　法帖谱系云右法帖十卷用十干为号崇宁五年萧公编纪其畧云皇祐中先伯父太博作邑和州之含山得墨帖于丞相兖国刘公摹刻未毕先君殿丞继之始终六年乃获成就迄今五十余年刓缺大半令续完之以藏于家葢用潭帖刻也庆元间已损失二十余段共少三百四十余行
　　蜀本　法帖谱系云余顷得一帖凡数卷于蜀中次序先后髙低皆与长沙古帖同初亦疑为黔江帖今见秦氏眞本则显然二物矣大率此帖全用长沙古本模刻而字行亦间有増减处既不知所出未敢臆说姑附见于此
　　以上皆潭
　　绛帖　王佐云宋尚书潘师旦以淳化阁帖増入别帖重模刻二十卷于绛州北纸北墨极有精神在淳化阁帖之次其石比淳化帖本又髙二字　曹士冕云绛州法帖二十卷乃潘师旦用淳化帖重摹而参入别帖比今所见阁帖精神过之舜臣事力单防而自能镌石虽井防阶砌皆徧刻无余所以段数最多或有长尺余者【师旦尚哲宗秦国公主又名潘驸马帖】舜臣死二子析而为二长者负官钱没上十卷于绛州绛守重模下十卷足之【即东库本】防者复重模上十卷亦足成一部于是绛州有公私二本靖康兵火石并不存百年之间重模至再庆元间余官守长沙尝见旧宰执家有南渡初亲自北方携得舜臣原所刻本未分析时二十卷其家珍藏非得二千緍官陌不肯与人乃北纸北墨精神焕发视重所模者天渊矣　法帖谱系云欧阳公集古跋尾谓近时有尚书郎潘师旦以官帖私自模刻于家为别本以行于世而传写字转多失然亦有可嘉者单炳文论绛帖至为精防顷刻石襄州有云淳化官本法帖今不复多见其次绛帖最佳而旧本亦已难得尝以数本较之字画多不侔炜家所藏旧本第九卷大令书一卷第四行内面字缺右邉转笔全不成字面下一字与第五行第七字亦不同又第七行第一字旧本乃行书止字今本乃草书心字笔法且俗以此推之今之所见多非旧本
　　绛帖别本　王佐云绛帖十二卷第一卷孔子苍颉秦汉及魏人书第二卷晋南朝唐宋帝王书第三卷四卷晋人书第五卷六卷右军书第七卷八卷献之书第九卷南朝隋唐人书第十卷晋何氏衞夫人及隋唐僧人书第十一十二卷宋名贤书此刻嵗久不完崇庆初髙汝砺为节度使又补完之増入顔鲁公诸帖且题于后今又不完存者五十七幅碑入晋王府不易得矣　陈绎曽云古法清劲足正王着肉胜之失然骏马露骨又未免羸瘦之病葢淳化之子今之学者不见古帖得此亦可寳矣惜不完也
　　东库帖　法帖谱系云世传潘氏析居法帖石分为二其后绛州公库乃得其一于是补刻余帖是名东库本第九卷之舛误葢始于此今好事家所藏绛帖率多此本字画精神逎劲亦自可爱而卫夫人一帖及宋儋帖颇多燥笔如兰亭叙羣字落笔之类此稍异于诸本其所以不及旧帖者第九卷大令书石不破阙而炳文所论三字已误且逐卷逐段各分字号以日月光天徳山河壮帝居太平何以报愿上登封书为别此又异于众帖也
　　东库别本　法帖谱系云此帖与东库本絶相似或是一石但庾亮帖内亮字皆无右邉转笔葢避逆亮讳也亦名亮字不全本
　　新绛本　法帖谱系云右一帖二十卷首尾规模段眼字号并同东库本独衞夫人宋儋二帖无燥笔又字画较东库本防局促墨法虽与东库本同然实是两石
　　北本　法帖谱系云右二十卷墨色与古本相近而第九卷大令书只同新本未知何处所刻
　　又一本　法帖谱系云董良史家所藏本第九卷大令书字画亦误独面字有右邉转笔异于他本且不与旧本同也
　　武冈旧本　法帖谱系云右二十卷不知刻于何时碑段稍长而日月光天徳等字号间于行中字画亦清劲可爱而第一卷衞夫人宋儋无枯笔第九卷大令帖诸字皆误信乎出于新绛也　石刻铺叙云后帖之九卷张旭书其藏眞顚草数十字横镌于石笔势清劲蜿蝘立意出竒于绛之直行
