<!-- { "loadSidebar": true } -->
　　辉争不仗神明
　　建瑶坛礼玉京
　　常不曽停
　　恒传寳藏经
　　今为显真灵
　　来镇上清【正书九行】
　　【字径二寸上半截已断失止存下半截四十三字】
　　右摩崖纵横俱三尺二寸上半斜缺诗前有序十行每行二十二字行书字径一寸前半漫漶不可识读至第八行下截有仙圣所居必有祯祥之事特现【十二字】第九行下截有址已周宫庭旋建聊题讽咏以【十二字】第十行下截有之首□此上宫七言八韵十字【湖志云七言八句者误也】
　　御教塲石刻四通
　　一磨崖纵一尺二寸横尺一寸正书四行每行六字漫漶已甚惟二行登□亭石衖四字三行元丰己
　　未四字尚存
　　一磨崖纵三尺三寸横二尺五寸余正书六行每行十二字字径三寸惟首行淳祐乙巳夏秋之交八字次行□雨靡神不告五字四行亭启祈三字甚明余俱漫漶不可识
　　一磨崖纵二尺四寸横二尺三寸行楷七行每行八字字径二寸五分其文曰□□□年仲冬□□□□会□□者□□转运使蒋□□□□举盐香周□民望转运判官□伟绍□知军州事蔡□□□□一磨崖纵一尺八寸横一尺正书皇宫墙三字字径五寸
　　佛説四十二章经跋【以下二段系西湖所删者今补録于左】
　　维祖宗盛时文物彬彬然有典谟之风是时搢绅钜儒若富公弼贾公昌朝辈分写金刚经刻琢坚珉三十二分至今蛟龙虵蜃翺翔踊跃挹之而疑其飞去也恭惟盛时文章制作上跨三代下峙两汉道术竒士辈推明盛典命智昙法师复六和塔以折海势各分写四十二章经镌石龛山下作江河湖间旷代絶无而仅有一胜事盖散则一大藏演之不足聚则四十二章藏之有余其言与大易庄老相表里防哉淡而不隐中而不滥也迦叶竺法译于前智圆训扵中骆偃序扵后咸未足以尽其大哉惟众贤举坠典而一新之故夷齐虽仁得孔子而徳益彰是经虽防妙宏深际盛时而理益明其趋一也时圣宋绍兴已卯冬十一月旦跋西蜀布衣武翃撰
　　观世音经像赞
　　赞曰真观清浄观广大智慧观悲观及慈观常愿常瞻仰叹佛功徳上祝今上皇帝圣夀无疆二圣早还京阙天眷共保千祥四海晏清兵戈永息风调雨顺国泰民安法界众生同霑利乐时绍兴二年嵗次壬子中元日记
　　北山
　　龙洞凿佛题名
　　□山清信弟子滕□□□□□敬舍浄财于石室镌造弥陀□尊观音势至伏□身恐有多刼寃今生故悮伏愿□不□之胜因涤累刼之债□时广顺元年嵗次辛亥四月三日镌记【小楷八行字可五分】
　　大元国杭州佛国山佛像赞
　　永福杨总统江淮驰重望于灵鹫山中向飞来峯上凿破磨崖石现出黄金像佛名无量夀佛身含万象无量亦无边一切人瞻仰树此功德幢无能为比状入此大施门喜有大丞相省府众名官相继来称赏自一佛二佛悉起模画様花木四时春可以作供养猿鸟四时啼可以作回向日月无尽灯烟云无尽藏华雨而纷纷国风而荡荡愿祝圣明君与佛夀无量为法界众生尽除烦恼障我作如是説此语即非妄至元二十六年重阳日住灵隐虎岩□伏谨述□大都海云易庵子安书丹
　　元僧杨琏真伽凶焰肆毒神人共愤乃刻已像襍诸佛中明太守陈公凿去其头大快人意而像赞犹存尚为名山之玷今备録其词以识恶迹亦冀后之君子击而去之尔览者勿与题名诸刻一例观也
　　飞来峰凿佛题名六通
　　灵隐禅寺伏承大功徳主开府仪同三司上柱国江浙等处行尚□□左丞相□□荅失蛮布施金□□重装佛国山诸佛菩萨圣像所集洪因端爲祝延□皇帝万歳万歳万万歳皇太后皇后齐年皇太子千秋仍祈风调雨顺国泰民安者至大三年九月日住持僧□□谨题
　　大元国□□荣禄大夫行宣政院使□□夫人谨发诚心□舍浄财命工镌造□金刚手菩萨圣像一尊端为祝延圣夀万安保佑院使夫人福禄増荣夀命延逺家眷安和子孙昌龄至元二十九年闰六月日建
　　□□大将军前淮安万户府□□管军□杨□仝妻朱氏发心施财命工镌造阿弥陀佛观音大势至圣像三尊祝延皇帝圣夀万歳□至元二十□□□□丙午日吉辰建
　　大元国功徳主徐僧録□□等命舍净财镌造毗卢遮那佛文殊师利菩萨普贤菩萨三尊端为祝延皇帝万安四恩三有齐登觉岸者至元二十九年八月八日宣授杭州路僧録徐□□潭州路僧録李□□大元国大功徳主资政大夫行宣政院使杨□谨发诚心□舍浄财命工镌造多闻天王圣像一尊端为祝延皇帝万嵗国泰民安法轮常转四恩緫报三有遍□法界众生齐□佛道者至正壬寅二十九年七月仲秋吉日题
　　緫统所董□特发诚心施财命工刋造观音圣像上荅洪恩以祈福禄増长夀年绵逺者大元戊子三月吉日题
　　贾似道题名【在龙洞】
　　咸淳丁卯十月十八日贾似道以嵗事祷上竺回憇于此客束元嚞俞昕张濡黄公绍王庭从子徳生侍期而不至者廖莹中【正书六行字径六寸】
　　苏子容等题名【在飞来峰】
　　苏子容李端臣苏浩然彭知权苏□之曹潜夫熙寜□□六月初九日防【正书五行字径二寸】
　　□公□题名【在飞来峰】
　　□公□□卿杨□□之庆厯六年七月十二日来【正书四行字径三寸】
　　苏子容等题名【在飞来峰】
　　子容济翁□圣潜夫潜叔元卿平叔守道熙寜丙辰八月癸巳自净慈南□下天竺过灵鹫遂防灵隐而归【正书二行字径一寸五分】
　　搏云二大字【在飞来峰】
　　搏云　华亭孙克书【篆书字径八寸欵正书径二寸】
　　贾似道题名【在天竺】
　　贾似道比以歳事祷灵隐迄幸有年饭僧已因过此山吴子聦束元嚞邱复亨俞昕廖莹中张濡黄公绍王庭从焉子德生诸孙蕃世侍僧法照德寜时举妙寜俱咸淳三年嵗丁卯十月望【隶书九行字径四寸】
　　欵賔台三大字【在天竺】
　　欵賔台【正书字径八寸】
　　卧云二大字
　　卧云【正书字径一尺】
　　灵洞二大字
　　灵洞【隶书广二尺长三尺】
　　才翁题名
　　才翁题名洞中【正书二行字径三寸】
　　赵伯卫题名
　　赵伯卫牧□防□□兴己卯□月十七日【正书字径一寸五分年月字径一寸】
　　清虚洞天四大字
　　清虚洞天【篆书字径一尺】
　　开襟二大字
　　开襟【正书字径一尺】
　　东坡寳成院赏牡丹诗【在吴山寳成寺中】
　　苏子瞻赏牡丹诗　春风小院却来时壁间唯见使君诗应问使君何处去凴君説与春风知年年嵗嵗何穷已花似去年人老矣去年崔防若重来前度刘郎在千里熙寜壬子芳春吉旦东坡题【正书六行字径三寸】














　　六艺之一録续编卷七
　　钦定四库全书
　　六艺之一録续编卷八　　　　钱唐倪涛撰
　　法帖题跋
　　朱彞尊竹垞甫曝书亭集
　　书淳化阁帖夹雪本后
　　淳化阁帖十卷摹自王着等董逌诋之谓决磔钩剔更无前人意然当时珍惜特甚藏板御书院惟大臣进登二府者赐以一本耳所谓官法帖是也欧阳永叔时板已被焚称旧本为难得况后此又数百年乎夹雪本旧藏顾大理家后归蒋氏宛平刘大夫知镇江府日购得之其公子擕之济上歳在庚戌观焉中多阙文补以文氏唐氏所藏本皆逺逊原帖其以夹雪名者螙食其墨以素纸装之若六花之散扵几席也盖自枣材既裂后遂□以银锭世多以此验其伪真是本裂处以木补之殆在银锭未□之先赐本之仅存于今者矣法帖之传扵世各有源流可考而呉中黠工每割裂防尾图书以人耳目虽善鉴者或致疑焉若是帖之见蚀于螙其文宛转纠纒字画无损巧过漏痕钗股鱼虫鸟柳叶之篆即至黠者不敢仿其万一宜有力者所共寳也观于是而知古人未可轻诋永叔谓其难得是诚知言
　　题江都王氏家藏阁帖
　　阁本枣木传刻易失其真而世寳之吾乡天籁阁藏有初搨足本题以千金后经乱失去以予所见函山刘氏夹雪本已阙三卷补以别纸退谷孙氏则仅存二卷而已是本首尾完好获覩银锭未□时生面宜为鹤主人真赏也
　　石刻铺叙跋
　　石刻铺叙二卷宋建昌曽宏父撰卷末有后序书字季卿其叙孟蜀九经及思陵御书石经本末特详又南渡以后秘阁帖亦诠订有序按宏父本名惇绍兴十三年以右朝散郎知台州府事其以字称者避光宗讳也临安书肆陈思辑寳刻丛编援据颇广顾不及是编予从射渎就堂上人抄而藏之不啻象犀珠玉之外网得湖木难然
　　绛帖平跋
　　鄱阳姜尧章撰绛帖平二十卷予搜访四十年始抄得之仅存六卷尔记在都下于孙侍郎耳伯所获观宋榻绛帖二册光彩焕发令人动魄惊心过眼云烟至今搅我心也尧章扵书法最称精鉴其言曰小学既废流为法书法书又废唯存法帖帖虽小技上下千载关渉史传为多故扵是编条疏而考证之一一别其伪真察及毛发其余若续书谱禊帖偏旁考保母墓砖皆能伐其皮毛啜其精髓比诸黄长睿王顺伯为优抑绛帖摹自刘次庄着有释文二卷外有黄庭坚跋一卷荣芑释文并説一卷无名子字鉴二卷而今要不可见矣惜哉
　　书兰亭续考后
　　兰亭续考二卷钱塘俞松续桑世昌考而着録也卷中载檇李沈虞卿氏跋五考之宋史无传至元嘉禾志苐书沈揆梁克家榜进士注云侍从顾不书其字金史交聘表大定二十九年闰五月宋遣沈揆韩侂胄来贺登位又不书其官今观五跋其一云上即大位之初揆以国子祭酒召入都越旬日被命使燕过定武得此本后三年来守吴郡装为一卷所云上即大位者光宗也按中兴馆阁续録题名揆字虞卿嘉兴人绍兴三十年进士淳熙十年七月以秘书少监兼国史院编修官十一年十一月进秘书监十四年五月为秘阁修撰江东运副绍熙四年以权吏部侍郎兼实録院同修撰而正徳姑苏志守令表揆以中大夫秘阁修撰绍熙二年六月任四年二月除司农卿合虞卿跋及诸书勘之虞卿之歴官本末略具矣续考又载鲁长卿氏藏有兰亭会妙卷伊孙之茂字伯秀别字雪村跋其尾称儿时侍先祖龙舒府君坐膝上观此已七十年不觉感怆余按周益公必大撰朝请大夫海盐鲁詧墓碑伯秀得附书名跋言龙舒府君者大夫长子承议郎通判舒州可简也虞卿好古鲁氏会妙卷后亦归之此伯秀有感怆之言要之两公跋语皆条畅不类董逌辈之晦澁诗所云昔我有先正其言明且清者非欤吾乡张元成嘉禾志不传至元所修失之太简其后栁琰邹衡赵瀛刘应珂排纂旧闻日就放失文献无徴尚论者徒深浩叹而已因览俞氏书有感识于卷末
　　尚书宣示帖跋
