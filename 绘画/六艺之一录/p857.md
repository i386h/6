<!-- { "loadSidebar": true } -->
　　元贞元年四月廿日送客临平镇晨起买舟堰下出东新桥自髙亭山以北岸多野酴釄香气酷烈薰人欲醉晚宿华严院僧普闻好竒喜客置酒西有楼下夜分乃罢明日遍歴殿庑得唐览法师碑于东庑之下乃开元廿三年集贤学士徐安贞所撰諌议大夫禇庭诲书云师姓禇氏其先河南人食采钱唐因家焉师生而慧解从慧昶出家本邑有故隋华严寺乃师俗縁之地因成此院后改今名碑经焚燬全不可读寺有録本遂得其详僧又指防伽蓝神曰此览法师之祖禇河南也是日行者过期未出普闻煮笋荐酒复饮故处大出书画夸客中有浄师草书四大帧圆熟有师法殊可喜问之乃寺僧也绍兴初尝被召作草首书名花倾国两相欢宋主不悦赐罢今钱唐人家所收称王逸老合作者皆其书也又东坡赵令铄唱和真迹一巻坡诗集中有之令铄有诗声集不行世因全録之序云子瞻和予致斋诗有端向瓮间寻吏部老来惟欲醉为乡之句因送薄酒兼成菲章兾发笑也古人醉以酒盖亦有所寓一饮百忧忘陶陶朝复莫公欲醉为乡瓮间寻吏部惜取青铜钱浊醪安足酤敢窃好事名聊资子云具巧手斧鼻端此情知有素东坡和云伯坚惠玉膏两壶且枉佳篇次韵答神仙无玉髓生死悲转寓坐持玉膏流千载真旦暮青州老从事鬲上非所部惠然肯见从知我困市酤开瓶自洗盏肴核谁与具门前听剥啄烹鱼得尺素伯坚又诗云子瞻辞免起居之命令铄复用前诗之韵一首以勉之登州与仪曹到官如旅寓螭陛鳯凰池翺翔未云莫氷色照人清黄色盈中部譬如千日醸一宿陋清酤载笔无多时公真济时具叹息贺徳基犹知我尸素自此次韵题其后者一人刘握以诗跋者四人汤思退孙仲和葛立芳陈之茂以子孙题者四人苏籍苏峤赵伯醇刘岑观览署名者十人陈相汪应辰郑作肃范彦辉芮徐度淩景夏尹熺刘防姚述尧最后王明清题云英宗潜龙日居穆亲宅与宗属溜恭宪王游从最后庆厯八年嵗在戊子两家各生子同年月日时其后英宗入继大统所诞即神宗既即天位以是日为同天节恭宪所育乃太仆伯坚也为本朝登进士第之冠易文阶最先子孙蕃衍世科相望声华焜燿以至于今五行之説其可不信哉僧云伯坚子孙今居临平贫不能自振此巻近年以粟易之其他无可录者是晚始与行者别明日将还普闻曰此去佛日十里而近有寺曰浄慧山水最佳寺有东坡题名真迹不可不一到于是自下山乗马沿田塍转村坞诘曲行香篆中如是者数里过黄鹤山地始平路渐广峰峦秀拔林麓深邃夹道清泉如奏琴筑是时小雨蹔止云日鲜润四顾閴然惟闻一鸟啼长松间同行者人人自失谓真在武陵桃花源也少东遥见飞阁出木末导者云已到山门矣乃揖苍髯叟酌甘露泉而后入时已破午羣僧皆醉住持觉老入城遂径造方丈得东坡真迹于法堂东壁云祖老入山之十三日述古赴南都率景逹原叔子中子瞻防别于此熈寜七年八月十二日字方四寸许又有赠荣公五絶句石刻诗见集中循东庑下入库堂观渥洼池池泉玉色出东北山之麓有石坡陀半在水中因公有不堪土内埋山骨未放苍龙浴渥注之句遂名回抵西庑入蔵殿观元丰间所书经蔵有巨蛇不敢近者乆矣将出得两石于山门之左乃杨无为司马才仲秦少游之诗云元祐元年六月十五日还自海上入佛日山浄慧道塲瞻礼懐禅师时长安弼公即阿育王大觉禅师之嗣也送余出山酌甘泉而别因畱诗曰佛日山前水行人甘露杯须知源泒逺直自四明来才仲云日冷苔生晕风高竹度凉道人何处去春色半沧浪少游云五里乔松径千年古道塲泉声与岚影收拾入僧房杨则手书才仲少游则范石湖追写初约元仁同行及期元仁以事不果故僣述所见以告拙诗数首附后仍乞呈似岩翁山村井西存愽善之仲实无逸诸同志宠和
　　巻内有畱题广严寺七言律诗一首高亭道中一絶净慧寺四絶又题广严寺僧房壁一絶已见邓文原龚璛二跋已见
　　赵松雪诸帖
　　跋李仲渊所为刘简州墓铭后
　　仆在西州日为刘简州作埋文今其子赍轴来欲干先生一言以发幽堂之光幸赐数语为荷为荷鄙文不足道也伏乞防窜李源道拜　学士松雪先生
　　余读仲渊之文知刘简州之为人有用世之才因刘简州之行事见仲渊叙事有稽古之学盖古之为文者实而不谲简而不奥理而不诩若仲渊之文真古文也哉若刘简州者真可于古人中求之也哉赵孟頫
　　南谷先生帖
　　南谷先生杜尊师余自儿时识之居升元观未十年升元葢文子旧隠其地常有光怪亦仙灵所栖胜处也师属余作老子及十子像并采诸家之言为列传十一传见之所以明老子之道将蔵诸名山以贻后人余谓兹事不可以辞乃神交千古彷佛此巻用成斯美师名道坚南谷其自号云至元二十三年元日吴兴赵孟頫
　　胡汲仲帖
　　胡汲仲天资高爽发言便自超诣此赋为南谷所作文与事称其自迩至逺则似晋问其琢词造语则似鹏赋其高举寥廓则似逺游过此以徃吾不知所拟矣尊师既仙去重为季安师圣书一通刻石山中吴兴赵孟頫
　　书编唐诗帖
　　诗止唐人公论一定以不易集存丁部私蔵防何而能传欲免徧观尽阅之劳可无精选重编之举因奋吾志遂成此书自武徳以迄干符歴三百载始古风而终絶句余二千篇缮写实难流布未广将俾众工以刋木必借诸贤之挥金借力猗陶相与作新于文印齐名李杜共看兴起于骚坛
　　郑君子封出所编唐诗六十巻选择之精甚便后之学者惜其无力板行因为书此子昂
　　作画帖
　　作画贵有古意若无古意虽工无益今人但知用意纎细赋色秾艶便以为能手殊不知古意既亏百病横生岂可观也吾所作画似乎简率然识者知其近古故以为佳此可为知者道不可为不知者説也子昂跋
　　舜举帖
　　舜举作着色花妙处政在生意浮动耳迩来日夕沉埋醉乡吾恐乆乃不复可得觉非其深蔵之同郡赵孟頫
　　伯机帖
　　仆与伯机同学书伯机过仆逺甚仆极力追之而不能及伯机已矣世乃称仆能书所谓无佛处称尊耳必明持鹅羣帖见示使人叹赏不能去手而又甚庆其有子也至大三年八月廿三日将赴杭州车轿寓舍题子昂
　　临洛神赋帖
　　余临王献之洛神赋凡数百本间有得意处亦自寳之顾善夫余之爱友其家所蔵者皆得意笔也州何进士毎以高价求余书可谓好事者遂书此赋一通赠之至治二年秋孟子昂记
　　吾子行文塜铭　　金华胡长孺譔
　　吾衍字子行太末人大父为太学生畱弗归遂家钱唐子行工书通声音律吕之学读太经号贞白处士慕李长吉乐府效其体为之气韵辄与相似性旷放有高不仕之节自比张志和郭忠恕玩亵一世遇人巧宦善富如虫蛆臭腐将噬染已其所厌弃者诣门请谒从楼上遥与语吾出有间矣顾弹琴吹洞箫抚弄如意不辍求室委巷教小学常十数人未成童坐之楼下与客对谈笑喧楼上下羣童一是肃安好讥刺轻侮诗人文学士独盛称杭仇仁近婺胡牧仲汲仲至谓百年止有其著作有尚书要略晋文春秋楚史梼杌説文续释道书援神契卦气中编等书初子行年四十未娶所知宛邱赵天锡为买酒家孤女为妾女尝妻人年饥弃归母与后夫匿不言辄去之太末妾为子行产子数日死留五年当至大四年秋故夫防知妻处讼之逮母母来子行所又逮后夫后夫复舎于子行因伪楮币事觉捕得言主人子行固弗知逻卒辱子行南行数百步録事张景亮识子行叱逻曰是不知情者摄之何为即解纵遣归腊月未尽二月甲午子行持诗一章暨縚缁笠以诣仁近别值晨出家留诗还縚笠子行去不知所之其诗曰西泠西畔防桥邉意将从灵均于斯明年三月辛酉卫天隠以六壬筮之得亥子丑顺流象曰嵗子月已旬寅斯首亥为水乡已墓在丑惟子与丑无禄霣虚墓非其蔵尸沉江湖是生戊辰土为宰制土弗胜水家絶身弃此其骨朽渊泥九十日矣与诗合西湖多寳院主僧可权从子行学诗闻其定死哭甚哀为琬良石镌碣院后与浮屠师遗塔相望曰皆吾师请长孺铭庶防子行有后世名其铭曰生不渎死不辱贞哉白
　　南宫生传　　渤海高启撰
　　南宫生吴人伟躯干愽涉书传少任侠喜击剑走马尤喜弹指飞鸟下之家素厚蔵生用周养宾客及与少年饮愽遨戏尽丧其资逮壮见天下乱思自树功业乃谢酒徒去学兵得风后握竒阵法将北走中原从豪杰计事防道梗周流无所合遂溯大江游金陵入防稽金华诸山搜览瓌怪渡浙江泛具区而归家居以气节闻衣冠慕之争徃迎门止车日数十两生亦善交无贵贱皆倾身与相接有二军将恃武横甚数殴辱士类号虎冠其一尝召生饮或曰彼不可近也生笑曰使酒人恶能勇吾能柔之矣即驾徃坐上座为语古贤将事其人竦听居尊下拜起为寿至罢防无失仪其一尝遇生客次顾生不下已目慴生而起他日见生独骑出从健儿带刃防马踵生后若将肆暴者生故缓辔当中道进不少避知生非懦儒遂引去不敢突冐诃辟明旦戒客诣生谢请结驩生能以气服人类如此性抗直能辨好箴切友过有忤已则靣数之无留怨与人议论蕲必胜然援事析理众莫能折时藩府数用师生私防其隽蹶多中有言生于府府欲致生幕下不能得将中生法生以智免家已贫然喜事故在有馈酒肉立召客与饮啗相乐四方游士至吴察其贤必与周旋欵曲延誉上下所知有丧疾不能葬疗者以告生辄令削牍防所乏为请诸公间营具之终饮其徳不言故人皆多谓生似娄君卿原巨先而贤过之乆之稍厌事阖门寡将迎辟一室庋歴代法书周彛汉砚唐雷氏琴日游其间以自娱素工草隶逼钟王患求者众遂自閟希复执笔歆慕静退时赋诗见志泊然居约若将终身生姓宋名克字仲温家南宫里故自号云
　　赞曰生之行凡三变毎变而益善尚侠末矣欲奋于兵固壮然非士所先晚乃刮磨豪习隠黙自将履蔵器之节非有得能之乎与夫不自知及违道徳者逺矣
　　钱逵书虞雍公辨乌赋
