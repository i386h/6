<!-- { "loadSidebar": true } -->
　　右九歌与前九辨葢先生一时书也迭宕超轶殆若神骏翩翩不可控御惜亡去大司命东君河伯国殇礼魂等五章字大于钱纸墨如新何缘遗逸不害爲墨寳也　元汴【仝上】
　　苏长公兄弟祭黄几道文
　　坡老兄弟祭黄几道文一通传袭至锡山华尚古氏福偕弟祚得伏覩之知非坡老不能及也几道未能悉其爲人而坡老称许至谓天实愧之当自有见尝称颍濵黄楼赋稍振励人輙谓其代作要亦自知有辨福读古史颇觉其议论不合处与吾弟评订之兹同见此乃书以归尚古治辛酉九月三日华亭后学钱福敬识【续书画题防记】
　　苏文忠公天际乌云卷
　　丹丘柯敬仲多蓄魏晋法书至宋人书殆百十函随以与人弗畱也他日独见此轴在几格间甚怪之及取观则吾坡翁书蔡君谟梦中诗及守居阁中旧题也第三诗以爲不知何人作其轩辕弥明之流欤陈太守放营妓三诗亦辱翁翰墨传流至今信亦有缘耶卷后多佳纸敬仲求集作诗识其后爰赋四首是日试郭玘墨但目疾转深不能复作字又不知年岁后虽若此者亦尚能作否临楮慨然至顺辛未二月望日蜀人虞集书【珊瑚网】
　　此卷天歴间得之都下予爱坡翁所书之事俊防而清丽令人持玩不忍释手故侍书学士虞公见而题之予携归江南会荆溪王子明同予所好携之而去他日再阅于环庆堂俛仰今昔爲之慨然因走笔尽和卷中之诗以舒其悒郁之气傍观者子明之兄德斋淮南潘纯金坛张经长安莫浩至正三年夏五月丹丘柯九思书【同上】
　　坡翁行书四诗眞迹
　　煎茶　听贤师定慧琴　过南华寺　妙髙台煑茗聼琴而神游于南华妙髙台之上眞蓬莱瀛洲方丈谪仙人也就爇龙麝作婴香供已时夜将半月出房心间风露浩然曲肱就睡梦与先生遇且赐余牺尊二义墨一鼠须笔三雪玺纸三十六曰汝往哉后二年五月当唤汝于集英龙池汝勿怖东嘉石楼后学徐龙友善大识【瑚网】
　　熈宁五年壬子先生在杭八月监试进士试院煎茶七年甲寅先生同于潜毛令方尉游西菩提聼贤师琴元丰八年乙丑七月自常赴登题金山妙髙台绍圣元年甲戌冬十月抵南过南华诗合四诗而观相去二十三年何缘一时迸在纸上山谷云东坡极不惜书遇纸无精粗书遍乃已坡亦自言春蚓秋蛇随意画往往一时随意随冩又安知好事者寳藏传爲万古美观哉虽然此纸既録题南华诗却是过海后书有风涛汹涌之气　龙友【同上】
　　苏文忠公文章字画妙天下画落人间例能裹去爲荣仆游京师三十年乃独未之见兹非恨与甲戌暮春于蜀人王君见公惠州帖二越翼日又得见公四诗于石楼君家惠帖乃信笔书诗乃公作意书也流丽婀娜之态皆具顾思壮岁诵公之文景慕公平生大节愿爲执鞭竖而不可得一旦获覩翰墨遗芳于二百载之下世所谓洞心骇目之观有逾是耶始知连城白璧未足爲寳后学耦耕子王梦髙敬附贱姓名于下方【瑚网】
　　先生居海外尚以了论语书易谓是措大余业今后学辟世东海之濵虽食无肉病无药出无友冬无炭正先生所谓大率皆无尔然亦一意书册间以志先生之志者勿忘也丁丑良月朔书于容膝所【阙欵同上】黎埏杂居无复人理置之不足道此先生鐡石处变之夙心也今夏罹患孔殷腥羶泥潦亦污及于香翰意先生以素患难之心处之又岂爲之变色动容哉飞度九霄度必有取于愚言戊寅冬至作皇象书龙友谨识【同上】
　　右四诗毫采飞动眞遇羽衣道士乃得孤鹤横江蹁跹之势后五百余年得获展玩累日是何多幸敬仰敬仰墨林项元汴【同上】
　　苏长公行书二诗眞迹
　　书王定国所藏王晋卿烟江叠嶂图一首　次韵王晋卿送梅花一首
　　行狎书四传而至逸少七百年后始得的孙中岂无人欧虞禇薛诸公顾得其韵度标格耳笔谏公虽知此妙颇觉强勉独东坡老人操甚锐笔一一画锋藏不露而右军神气骨力如合左契世不知入木之妙乆矣仆特妄言之又不审孰能妄聼之防蒙作噩九芝山道士书于云庄时二月八日辛亥【瑚网】苏长公此书极醇古妙在藏锋而秀气又自不可遏乃至大令辞尚书永兴孔子庙堂法亦时时见之岂定国晋卿皆公所深爱而晋卿画又足发之邪时万歴改元初秋宣城道中展此卷觉九九子诸山各出所有来争胜也【弇州山人藁】
　　苏子瞻书武昌西山赠邓圣求诗迹
　　子瞻内翰昔窜谪黄冈防武昌西山观圣求所题墨迹时圣求已贵处北扉而子瞻方误时逺放流落穷困不二年遂与圣求对掌诰命并驱朝门同优游笑语于清切之禁在常人固足感叹有文而赋于情者宜何如哉此前诗之所以作也元祐丁卯二月因会饮子功侍郎宅子瞻爲予笔此遂记而藏之江陵岑象求岩起防【瑚网】
　　西山诗碑止有坡谷张右史三篇近岁邓公裔孙曾以前辈和篇数十首相示輙不揣次韵附见于后恃在翰苑仍效周益公用印章葢南渡以来官府印多更铸惟翰林院犹用承平旧印铸于景德二年苏邓二公俱曾用此也　党论一兴谁可囘贤路荆棘争先栽窜畱多能擅笔墨四拘或可爲盐梅雪堂先生万人杰论议磊落心崔嵬向来罗织脱一死至今诗话存乌台冯髙望逺相宏放眼界四海空无埃黄冈踏遍兴未尽绝江浪破琉璃堆邓郎神交信如在石爲窊樽胜金罍邓侯先曾访遗迹铭文深刻山之隈山空地僻分埋没二公前后搜莓苔元祐一洗人间怨天地清宁公道开玉堂同念旧游胜笔端万物挫欲摧时哉难得复易失弟兄逺过崖与雷北归天涯望阳羡买田不及归去来我爲长歌吊此老恸哭未抵长歌哀嘉定四年重阳日四明楼钥书于攻媿斋【同上】
　　有松自作山中醅有橘欲向江东栽未画东坡满堂雪且赏西山千树梅探竒览胜遍呉楚直欲浩渺登崔嵬偶然此地骋遐瞩风景不论凌虚台酒酣一吸汉江水浄洗万斛胸中埃神交逺到玉堂署归梦忽惊金粟堆挥毫日对掌纶綍话旧夜共开尊罍遗篇断墨半流落不在山巓还水隈何人传袭得此本幸免石壁漫苍苔因懐故乡访旧迹使我一见心神开人才绝代可指数仕路触眼多倾摧谁令青蝇白璧已聼夜蛰鸣春雷终爲列星天上去或化孤鹤横江来文章气节两不朽安用吊古生悲哀　宫保都宪陆君全卿得坡翁此诗乃爲岑象求书赠邓圣求者岑跋云子瞻谪黄冈游西山观圣求墨迹时圣求已处北扉不二年对掌诰命作诗感叹楼大防和章并及元次山遗迹有二公先后搜访同念旧游之语今坡集载此诗序云嘉祐中圣求爲武昌令居黄相望常徃来溪山间元祐元年十一月防宿玉堂偶话旧事而其诗乃有金銮相望不可见之句意者圣求先入坡亦随召其题武昌西山者则赋旧事爲赠非山游时作也集又载次韵一首序云和者三十余人今皆不复见楼诗乃出其后而坡亦不之见矣圣求名璧其在翰林爲学士承防云正德八年七月四日长沙李东阳书【同上】
　　东坡行草端砚诗墨迹
　　书法大抵拘则取俗纵则失度苏长公深知此法上追秦汉次造晋唐宋元以来称爲诸名家班首今观所书端砚铭帖尤胜于平昔他书宜传后也至正三年二月望日呉兴唐棣谨题【瑚网】
　　坡仙虚飘飘词迹
　　此玉防时所録致失题跋不免遗珠之叹【瑚网】
　　苏玉局飬老篇墨迹
　　坡翁此卷笔意似徐季海尤觉天眞烂熳也癸丑中同王学耕观于徐良夫之耕渔轩　倪瓉【瑚网】
　　端明苏子书天庆观乳泉赋
　　苏长公以绍圣四年丁丑二月谪授琼州别驾安匮儋州六月渡海七月十三日至儋侨寓城南邻于天庆观观有乳泉故公爲援笔赋此元符三年庚辰公居儋已四年防正月祐陵登极大赦天下五月移公亷州六月还琼复渡海至亷七月又以皇长子生国有大庆迁舒州团练副使重移永州八月终方自亷啓行赋后题云庚辰七月十三日书则正在亷时也十一月行至英州又复朝奉郎提举成都府玉局观任便而居公遂度岭南还明年爲建中靖国元年辛巳五月至毗陵六月因疾告老以本官致仕十月廿八日遂薨公之书是赋年已六十有五距其薨仅隔一岁实爲晩年之笔李侍郎微之谓其笔老墨秀挟海上风涛之气当爲海内苏书第一诚知言也哉濓尝见漳水郦元舆跋公眉子石砚歌四十五字断简谓日百阅而弗之厌使其见此吾知其必日百拜而不止也然公之薨未几辞翰皆爲世大禁而狗鼠之徒如霍汉英辈犹鸣吠不已磨刬焚燬无所不用其极而斯卷无纎毫不完岂公妙墨所在诚有鬼物呵防之耶金华宋濓谨书【瑚网】
　　赵京兆所藏此轴竒伟特甚以岁月騐之葢苏公元符北归所书也时方厄于章蔡之余而人之贵重如此岂待百年而后定耶若夫笔老墨秀挟海上风涛之气以平生所见论之当爲海内苏书第一绍定癸巳岁九月七日陵阳李心传谨书【瑚网】
　　天一生兮上浮羽人竢兮丹丘遡儋耳兮东注夹昆仑兮倒流嘉熈三年四月旦王遂题【同上】
　　此卷旧藏霅川向泽民家泽民以遗施武子甲戌岁同醉白记归三桂晦夫姓欧阳梅圣俞尝有诗赠之作八分体东坡跋数语于后今亦藏向氏云端平丙申暮春朔锡麓尤煓【仝上】
　　苏公早闻道文章乃其戏乳泉出重海作赋聊记异玉池咽中夜挈瓶非小智气者水之生此语可深味淳祐甲辰孟夏朔岘山王亚夫书于西湖孤山之阳【同上】
　　坡翁谪海上人传已仙去道逄章子厚遄复返尘路至言想世惊犹閟乳泉赋遥怜嵩山丘千古不可驻是日仙居陈仁玉同书后【同上】
　　万籁既寂一气孔神吸彼沆瀣沃此肺膺至阳之精天一所生钦哉此词展也大成煓
　　乳泉赋不待多賛特恨此轴尚有余纸安得起坡翁书满卷后耶天台谢奕修书于西湖淳祐甲寅首夏望后二日【仝上】
　　腥波暗天触浪翻日蛟蜃鼋鼍之所出没有屹其岛清泉中发静涵太虚寒浸孤月汲之无穷元气所泄古今正理不可泯灭抑斯泉也爲斯人设防稽孙子秀书【仝上】
　　苏文忠公书韩舍人帖勤禅师帖
　　右苏长公二帖其一与韩舍人议论切当合乎经传笔势翩翩若行云流水畧不介意千载之下想见其风采使人起敬起慕其一与勤禅师虽病中信笔而书亦不易得子固题道塲二诗附于后诗律字体别有一种风韵亦自可观颙上人持以见示俾题于左方展读数四勉书以归之时永乐七年巳丑秋姑苏释得完识【瑚网】
　　东坡病眼帖
　　昔山谷老人云蜀人极不能书而东坡独以翰墨妙天下观其字画已无尘埃气葢其天资所发此岂与今世翰墨争衡哉如是翁周景逺书【瑚网】
　　苏长公居黄州自号东坡居士在城南筑一白雪堂四百三十步前有桃李林泉后有菓菜堂大冶长老徃还唯徐得之陈季常张懐民参寥子干明寺中庵可爲莫逆余者皆先辈也此札在黄州与徐得之者公爲人风流畅日以诗酒骋雄所谓强支岁月者是也又梦中杭人多惠龙团尽食复守杭龙团作记葢其騐云甲辰二月既望梁山髙殿识
　　东坡先生在当时诸公间第一品人也余每于人家见尺牍片纸未尝不爱赏得其遗迹犹可想其风度况笔精墨妙耶紫芝生俞和【同上】
　　苏长公书陶靖节清辰闻扣门诗一首
　　元符庚辰九月廿五日东坡先生醉书
　　李北海学王而飘逸者也东坡学顔而飘逸者也戒庵老人漫笔【瑚网】
　　东坡先生书陶靖节饮酒诗卷
　　绍圣乙亥中元日书渊明饮酒诗一首
