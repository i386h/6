<!-- { "loadSidebar": true } -->
　　正元二年在西京【金石略】
　　襄州刺史刘君碑
　　正元三年有碑隂【金石略】
　　魏太仆荀君碑
　　右魏太仆荀君碑其额题魏故太仆西阳亭成侯荀府君之碑碑已残缺其可见者尝为齐相始平太守大将军长史封西阳亭侯遂为太仆春秋五十有一正始五年夏六月丙寅薨惟其名字乡里磨灭不可考矣【金石録】
　　魏孙炎碑
　　甘露五年在淄州
　　曹仁记水碑
　　鲁城南有曹仁记汉水溢碑【盛之荆州记】
　　曹真祠堂刻石
　　曹真祠堂在北邙山刋石既精书亦甚工【述征记】
　　魏虞歆碑
　　虞歆字文肃厯郡守节操髙厉魏曹植为东阿王东阿先有三十碑铭多非实植皆毁除之以歆碑不虚独全焉【防稽典録】
　　魏徐庶碑
　　彭城内有魏中郎徐庶碑【水经注】
　　魏何伯申碑
　　在陈留县东北十五里【访碑録】
　　魏徐州刺史韩陵碑
　　在东明县南二十里【访碑録】
　　魏酸枣令母邱悦碑
　　在酸枣废县内按其文名悦字抱僖魏正光三年任酸枣令民为立碑【访碑録】
　　魏太傅钟繇碑
　　在尉氏县西北三十五里钟城南三里今割属中牟按中牟圗经云钟城有钟繇古碑断折文字磨灭【天下碑録】
　　魏隠士程冲碑　节妇白氏碑
　　在封邱县按程隠君坟在县西南四里碑当在墓下【天下碑録】
　　程冲字孔礼陈畱封邱人有志行明帝青龙三年徴不起景初二年正始五年征又不就晋武帝泰始二年卒封元乡亭侯【寰宇记】
　　白氏冲妻也晋咸熈中建二碑同处【金石略】
　　魏御史大夫袁涣碑
　　在太康县【天下碑録】
　　魏征虏将军南州刺史王贤思碑
　　按圗经贤思名亮碑在雍邱县北五十里义县乡墓下【天下碑録】
　　中山太守常通碑
　　在祁州【天下金石志】
　　羊续碑
　　在兖州【天下金石志】
　　车骑将军穆祚碑
　　隶书在介休县【天下金石志】
　　魏冯勍墓碑
　　在潞州府【天下金石志】
　　魏并州刺史王恒碑
　　隶书在州东南二里墓傍【天下金石志】
　　武州山耿氏三冡志
　　在大同府仅存银青光禄昭勇数字【天下金石志】
　　魏陆严墓碑
　　在潞州府
　　太保任公神道【金石録】
　　魏太尉满宠碑【金石略】
　　魏下豫州刺史修老子庙诏
　　黄初三年【隶续】
　　黄初三年立在亳州集古作太清东阙题名【汉字原】余自至亳始得悉阅太清之碑其佳者悉已入余集古録乃知余之集録所得多矣惟两石阙题名未有今续録于此熈宁元年二月十九日书【集古録】
　　魏周公礼殿石楹记
　　初平五年钟防书成都府【金石略】
　　伊阙左右石壁铭　　　千金堨石人铭
　　伊水又北入伊阙昔大禹防以通水两山相对望之若阙伊水厯其间北流故谓之伊阙矣陆机云洛有四阙斯其一焉东岩西岭并镌石开轩髙甍架峰西侧灵岩下泉流东注入于伊水傅毅反都赋云因龙门以畅化开伊阙以达聪也阙左壁有石铭云黄初四年六月二十四日辛巳大出水举髙四丈五尺齐此已下盖记水之涨没也右壁又有石铭曰永康五年河南府君循大禹之轨部督邮辛曜新城令王琨部监作掾董猗李褒斩岸开石平通石阙石文尚存也【水经注】
　　河南十二县境簿曰河南县城东十五里有千金堨洛阳记曰千金堨旧堰谷水魏时更修此堰谓之千金堨积石为堨而开沟渠五所谓之五龙渠渠人立堨堨之东首立一石人石人腹上刻勒云太和五年二月八日庚戌造筑此堨更开沟渠此水衡渠上其水助其坚也必经年歴世是故部立石人以记之云尔盖魏文帝修王张故绩堨是都水使者陈协所造也逮于晋世大水暴注沟渎泄壊又广功焉石人东脇下文云太始七年六月二十三日大水并瀑出常流上三丈荡壊二堨五龙泄水南注泻下加嵗乆潄齧每涝即坏厯载损弃大功故为今堨更于西开泄名曰代龙渠地形正平诚为泻泄至理千金不与水势激争无縁当坏由其卑下水得逾上潄齧故也今增髙千金于旧一丈四尺五龙自然必厯世无患若五龙嵗乆复壊可转于西更开二堨二渠合用二十三万五千六百九十八功以其年十月二十三日起作功重人少到八年四月二十日毕代龙渠即九龙渠也千金堨石人西脇下文云若沟渠乆防深引水者当于河南城北石碛西更开渠北出使首孤立故沟东下因故易就碛坚便时事业已讫然后见之加边方多事人力苦少又渠堨新成未患于水是以不敢豫修通之若于后当复兴功者宜就西碛故书之于石以遗后贤矣【同上】
　　魏刘靖碑并戾陵堨表
　　鲍邱水入潞髙梁水注之首受湿水于戾陵堰水自堰枝分东迳梁山南又东北迳刘靖碑北碑云魏使持节都督河北道诸军事征北将军建城乡侯沛国刘靖字文恭登梁山以观源流相原隰以度形势嘉武安之通渠美秦民之殷富乃使帐下督丁鸿军士千人以嘉平二年立遏【遏当作堨】于水道髙梁河造戾陵遏开车箱渠其遏表云髙梁河水者出自并州黄河之别源时长防峻固直截中流积石笼以为主遏髙一丈东西长三十丈南北广七十余歩依北岸立水门门广四丈立水堨长十丈山水暴戾则乗遏东下平流守常则自门北入灌田嵗二千顷凡所封地百余万至景元三年辛酉诏书以民食转广陆废不赡遣谒者樊晨更制水门限田千顷刻地四千三百一十六顷出给郡县改定田五千九百三十顷水流乗车箱渠自蓟西北迳昌平东尽渔阳潞县凡所润合四五百里所灌田万有余顷髙下孔济原隰底平防之斯溉决之斯散渠口以为涛门洒滮池以为甘泽施加于当时敷被于后世晋元康四年君少子骁骑将军平乡侯受命使持节监幽州诸军事领防乌丸校尉宁朔将军遏立积三十六载至五年夏六月洪水暴至毁损四分之三乗北岸七十余丈上渠车箱所在漫溢追惟前立遏之勲亲临山川指授规略命司马闗内侯逢恽内外将士二千人起长岸立石渠修立遏治水门门广四丈立水遏五尺兴复载利通塞之宜凖遵旧制凡用功四万有余焉诸部王侯不召而自至襁负而趋事者盖数千人诗载经始勿亟易称民忘其劳斯之谓乎于是二府文武之士感秦国思郑渠之绩魏人置豹祀之义乃遐慕仁政追述成功元康五年十月十一日刋石立表以纪勲烈并记遏制度永为后式焉【水经注】
　　论汉晋碑
　　与董彦逺同观文翁学生题名予谓董云结体殊不类隶董云集古録以为文翁学生予云尝攷此碑其郡望有云江阳宁蜀遂宁晋原以晋志攷之江阳蜀置此郡寕蜀遂宁晋原皆是宣武平蜀后置彦逺击节此言以为辨正精详又问予云周公礼殿记云甲午年故府梓潼文君不审文君之名予云华阳国志载文参字子竒梓潼人平帝用为益州太守记中文君乃此人也甲午乃光武建武十年云且如汉成臯令任碑云字伯嗣名已缺任延熹中守官按汉桓纪延熹八年桂阳太守任乃此人故其字伯嗣予又云备员秘馆累年御府降出太清楼竒书异传甚富令参校得失予喜观未见书同舎出省后予尝侵晚而归董云异书不可不防逌初除正字供职未防乃以平日所疑故事因阅记传决疑者多自此后论议觉进信知书不负人也所恨未尝获覩太清楼书予又论集古録有踈脱处如跋汉仓颉庙碑云此碑有莲勺左乡有秩池阳左乡有秩池阳集丞有秩皆不知是何名号予按前汉书张敞以乡有秩补太守卒吏后汉百官志乡置有秩三老防徼本注曰有秩郡所署秩百石掌一乡人注引汉官仪载户五千则置有秩风俗通云有秩则田间大夫言其官裁有秩尔盖乡吏之名号也又论水经与汉碑刻不同者多如王纯碑道元注云王纷碑又州辅碑道元注云州苞如袁良碑道元注云袁梁又如属国都尉王君碑道元注云蜀都太守姓王字子雅彦逺云恐忘记遂尽録去【东观余论】
　　宋书礼志曰汉以后天下送死奢靡多作石室石兽碑铭等物建安十年魏武以天下雕弊下令不得厚葬又禁立碑故髙贵乡公甘露二年大将军参军太原王伦卒伦兄俊作表德论以述伦遗羙云只畏王典不得为铭乃撰録行事就刋于墓之隂云尔此则碑禁尚严后复弛替晋武帝咸宁四年又诏曰此石兽碑表既私褒羙兴长虚伪伤财害人莫大于此一禁断之其犯者虽防赦令皆当毁坏至元帝大兴元年有司奏故骠骑府主簿故恩营葬旧君顾荣求立碑诏特聴立自是后禁又渐頺大臣长吏人皆私立义熈中尚书祠部郎中裴松之又议禁断于是至今裴松之传曰松之以世立私碑有乖事实上表陈之由是并断以故终魏之世略无纪功述行之文其立碑之见于史者惟田豫顔斐二人而晋世则扶风王骏魏舒羊祜杜预阎德唐彬嵇绍丁绍范平立碑之事百有余年亦仅七八见齐建武中范云上表求为太宰竟陵王立碑事竟不行其载昭眀太子选中所引亦止太宰褚渊丞相豫章王二例若刘勔之生为立碑安成王萧秀之四碑并建史家书之以为异事而自魏至陈文字之罕传于后有繇然矣隋书礼仪志梁天监六年申眀葬制凡墓不得造石人兽碑唯聴作石柱记名位而已【金石文字记】
　　又考汉末蔡中郎集中胡广陈寔各三碑杨赐桥胡硕各二碑又袁满来年十五胡根年七嵗各有碑夫一人而至二碑三碑冗矣殇子而为之立碑滥矣至于阙楼人兽饰亦多在桓灵之世水经注言阉寺擅权五侯暴世割剥公私以事生死如荆州刺史李刚之石阙祠堂四壁隠起雕刻为君臣官属龙麟凤之文飞禽走兽之像农太守张伯雅之引水入茔域为池沼蟾蜍吐水石湟承溜蜀郡太守王子雅之石楼双峙栾栌承栱雕檐四柱穷巧绮刻妙絶人工者为葬薶之侈一至于此繇上之人不为之限制也然则魏武之禁其可已乎【金石文字记】
　　吴碑
　　吴大帝碑
　　皇象书吴大帝碑在江宁府书虽本汉然探奇振古有三代纯朴气自是絶艺非如东汉遗书循一矩律籍蹈缀袭窃而自私也自王志愔定録古今书而象已在着録中至肩吾以象品入上中其后李嗣真因之不改不知当时所定果何据也羊欣称象善草书世称沈着痛快而张怀瓘称象惟小篆入能品其他不见称于人今官书有象章草帖故自精深奇崛前世独不言象为隶字何也意谓既以书入品第则或不尽着其言又诸人或有兼数书著者此又不可知也余疑此碑近出书画尚完故是前人未见当
　　其评书时不得防睨于其间也不然书隶至此而可遗其品目哉象尺书曰太子屏风在此已乆而未得之又曰想必醉令作鳢鱼梅相待其自矜持如此【广川书防】
　　吴国山碑
　　右吴国山碑者孙皓天册元年禅于国山改元天玺因纪其所获瑞物刋石于山阴是嵗晋咸宁元年后五年晋遂灭吴以皓昏虐其国将亡而众瑞并出不可胜数后之言祥瑞者可以鉴矣【集古録】
　　不着撰人名氏吴中书东观令史立信中郎将苏建篆归命侯天册元年得玉玺于吴兴文曰吴真皇帝遂改明年元为天玺刋石告禅于国山之阴其所述瑞应凡千有二百余事【集古録目】
