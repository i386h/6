<!-- { "loadSidebar": true } -->
　　防东坡书逺景楼赋
　　东坡书随大小眞行皆有娬媚可喜处今俗子喜讥评东坡彼葢用翰林侍书之绳墨尺度是岂知法之意哉余谓东坡书学问文章之气郁郁芊芊发于笔墨之间此所以他人终莫能及尔【山谷集】
　　防东坡书寳月塔铭
　　塔铭小字如季海得意时书书字虽工拙在人要须年髙手硬心意闲澹乃入防耳庭坚书【山谷集】
　　题东坡大字卷
　　东坡先生常自此于顔鲁公以余考之绝长补短两公皆一代伟人也至于行草正书风气皆畧相似尝爲余临兴蔡明逺委曲祭兄濠州刺史及侄季明文论鱼军容坐次书乞脯天气殊未佳帖皆逼眞也此一卷字形如东方朔画賛以俗子喜妄讥评故具之【山谷集】
　　题东坡小字两轴卷
　　此一卷多东坡平时得意语又是醉困已过后书用李北海徐季海法虽有笔不到处亦韵胜也昔轩辕弥明不解世俗书而无一字东坡先生不解世俗书而翰墨满世此两贤隐见虽不同要是魁伟非常人也王右军书妙天下而庾稚恭初不信况单见浅闻又未尝承其言论风防者乎刺讥嗤葢其所也崇宁四年五月丙午观于宜州南楼佃夫自龙城擕来也【山谷集】
　　蔡州道中和子由雪诗
　　此字和而劲似晋宋间人书中有草书数字极佳每能如此便胜文与可十倍葢都无俗气耳【山谷集】
　　题东坡字后
　　东坡居士极不惜书然不可乞有乞书者正色诘责之或终不与一字元祐中鎻试礼部每来见过案上纸不择精粗书遍乃已性喜酒然不能四五龠已烂醉不辞谢而就卧鼻鼾如雷少焉苏醒落笔如风雨虽谑弄皆有意味眞神仙中人也岂与今世翰墨之之士争衡哉【山谷题防】
　　东坡简札字形温润无一俗气今世号能书者数家虽规摹古人自有长处至于天然自工笔圜而韵胜所谓兼四子之有以易之不与也【山谷题防】
　　防东坡书
　　余尝论右军父子以来笔法超逸绝尘惟顔鲁公杨少师二人立论者十余年闻者瞠若晩识子瞻独谓爲然士大夫乃云苏子瞻于黄鲁直爱而不知其恶皆此类岂其然乎比来作字时髣髴鲁公笔势然终不似子瞻暗合孙呉耳【山谷题防】
　　东坡书眞行相半便觉去羊欣薄绍之不逺予与东坡俱学顔平原然予手拙终不近也自平原以来惟杨少师苏翰林可人意尔不无有笔类王家父子者然予不好也【山谷题防】
　　东坡书如华岳三峰卓立参昂虽造物之鑪锤不自知其妙也中年书圜劲而有韵大似徐防稽晩年沉着痛快乃似李北海此公葢天资解书比之诗人是李白之流【仝上】
　　防东坡墨迹
　　东坡道人少日学兰亭故其书姿媚似徐季海每至酒酣放浪意忘工拙特瘦劲廼似柳诚悬中岁喜学顔鲁公杨风子书其合处不减李北海至于笔圜而韵胜挟以文章妙天下忠义贯日月之气本朝善书自当推爲第一数百年后必有知予此论者【仝上】
　　防东坡帖后
　　余尝论右军父子翰墨间逸气破壊于欧虞禇薛及徐浩沈传师几于扫地惟顔尚书杨少师尚有髣髴比来苏子瞻独近顔杨气骨如牡丹帖甚似白家寺壁百余年后此论乃行尔【山谷题防】
　　防东坡四诗
　　近时以笔墨爲事者无如唐彦猷其雅致自将故所録皆绝俗其子垌行笔无家法而近类蔡君谟然亦自可喜家世相因所有多佳墨未尝妄与人葢非东坡不可得孙莘老作字至不工每得佳墨必怅然思见东坡方时初入讲筵例有所赐乃以爲寄尔东坡捉笔近下特善运笔而尤喜墨遇作字必浓研乃如糊然后濡染蓄墨最富多精品自海外归至广州失船举爲水所壊良可惜也【姑溪题防】
　　防东坡兰臯园记
　　世传兰亭纵横运用皆非人意所到故于右军书中爲第一然而能至此者特心手两忘初未尝经意耳是以僚之于丸秋之于奕轮扁斵轮庖丁觧牛直与神遇而不以力致也自非出于一时乘兴淋漓醉笑间亦不复能尔故曰以瓦注者全以钩注者巧以黄金注之则昏东坡此字其亦得之于是欤不然岂复度越常日之书逺甚也【姑溪题防】
　　防东坡帖
　　东坡从少至老所作字聚而观之几不出于一人之手其于文章塲屋间与海外归时畧无増损岂书或学而然文章非学而然耶【姑溪题防】
　　防东坡书逺游庵铭
　　右呉子野逺游庵铭庐陵乡僧知显顷在广东得之富胥之家自云传授皆有据寳藏数十年淳熈丙午住通州琅山大病埀死嘱其徒从余易钱二十万爲塔费防病愈相访前举是说予笑日与其死后求售孰如生前践言既归遂以爲寄且谓人多指爲赝公能识眞不暗投矣然予亦未敢自信以贑兄书鉴极精走介求辨得报云初看亦甚疑反复细观乃大佳虽老少不同却笔意严谨非名笔不能爲然后可信不疑明年七月二日必大谨记【平园集】
　　防东坡书赵德麟字说
　　赵德麟始以僚属受知于苏公今苏集有倡醻字说与秋阳春色二赋世之贤德麟者以此虽然嘉祐元祐之苏公孰不知趋而和之迨苏公度岭诸贤皆坐废锢德麟与焉而犹卷卷于片文遗墨之是寳于是有以知德麟之所存者逺矣予归自谪所今安德节度赵公之子与洸武叔携字说眞迹相眎安德以儒科发身器周才而局不得施而有子是绍兹其爲麟不已多乎呜呼武叔其尚勉之哉【鹤山题防】
　　防东坡书归去来辞
　　东坡谪岭南故旧少通问者在蜀惟巢元修在呉则僧契顺皆徒步万里访之于荒陬绝徼之外元修以是登名青史号称卓行契顺亦托此以传眞可敬哉契顺之言曰惟无所求故来惠州葢有求则有欲有欲则失其本心是非顚倒有不自知者世之小人疾视君子至欲挤之死者岂皆其本心正坐有欲故尔赵公珍藏此帖间出以示人所补多矣已夘岁除前十日书于南昌郡斋【西山题防】
　　防东坡书四达斋铭
　　东坡先生人中麟鳯也其文似战国防间之以谈道如庄周其诗似李太白而辅之以名理似乐天其书似顔鲁公而飞扬韵胜出新意于法度之中寄妙理于豪放之外　窃尝以爲书仙屹然屭赑巨鼇之欲前轩然飞动大鹏之孤骞很石当道长松临渊其严劲之象雄浑之状大臣正色一不可屈凛然如见其叱希烈而诮禄山也千石之钟万石之虡铿鈜鍧□俨然如见其宫庙之悬也如偃而复植如堕而反妍秋风水波春山云烟此犹可略而言至于字外匠成风之妙笔端透具眼之禅葢不可得而传也观其胷中空洞无物亦如此斋廓焉四达独有忠义数百年之气象引笔着纸与心俱化不自知其所以然而然岂非得古人之大全也耶【赵秉文滏水集】
　　防东坡叙英皇事帖
　　东坡此帖甚似虞世南公主墓铭草余尝评东坡善书乃其天性往尝于东坡见手泽二囊中有似柳公权禇遂良者数纸绝胜平时所作徐浩体字又尝爲余临一卷鲁公帖凡二十许纸皆得六七殆非学所能到手泽袋葢二十余皆平生作字语意类小人不欲闻者輙付诸郎入袋中死而后可出示人者也【山谷集】
　　跋东坡与李啇老帖
　　东坡晩年书与李北海不同师而同妙汉庭皆不能出其右泰山其頽吾将安仰寔同此叹庭坚书【山谷集】
　　黄州寒食帖
　　东坡此诗似李太白犹恐太白有未到处此书兼顔鲁公杨少师李西台笔意试使东坡复爲之未必及此他日东坡或见此书应笑我于无佛处称尊也黄庭坚【戏鸿堂帖】
　　成都讲堂画像帖
　　东坡笔力雄健不能居人后故其临帖物色牝牡不可以复形似校量而其英风逸韵髙视古人未知其孰爲先后也成都讲堂画像一帖葢屡见之故是右军得意之笔岂公亦适有防于心欤庆元己未三月八日朱熹仲晦父观永福张氏所藏墨迹叹赏不足因记其左方【朱子文集】
　　防东坡与德叟帖
　　苏公翰墨爲世所寳藏故流俗多僞作者余家有其与德叟先辈书两纸词意超然笔势飞动观者尚或疑之余亦不能辨也今观作肃所藏源流有自而二公赏识又如此其亦可以无疑矣五月朔日朱熹书【朱子文集】
　　跋东坡与佛印元师二帖
　　圜极老僧彦岑年八十坐亡于湖州道塲山畱手书并以坡字寄予爲诀时淳熈乙巳腊月二十七日也昔佛印元师两住金山东坡往来数见之尝以玉带衲帬相唱和计平时书问甚多殆元祐间所作邪明年正月十五日必大题【平园集】
　　防东坡帖
　　此碑葢所谓横石小字者耶顷又尝见竖石本字亦不绝大数简行笔尤竒妙可贵与成都西楼十卷中所书郭熈山水诗颇相甲乙也【放翁题跋】
　　成都西楼下有汪圣锡所刻东坡帖三十卷其间有李给事陶一帖大畧与此帖同是时时事已可知矣公不以一身祸福易其忧国之心千载之下生气凛然忠臣烈士所当取法也予谓武子当求善工坚石刻之与西楼之帖并传天下不当独私囊楮使见者有恨也【放翁题跋】
　　跋东坡书髓
　　成都西楼下石刻东坡法帖十卷择其尤竒逸者为一编号东坡书髓三十年间未尝释手去嵗在都下脱败甚乃复装缉之嘉泰三年月日老学庵北牕手记【放翁题跋】
　　东坡与荆公帖
　　予尝见东坡与荆公帖谓少游曰愿公称扬之使増重于世又举鲁直自代表曰魁垒之才足以冠絶天下孝友之行足以追配古人是四老俱登鬼箓览此翰墨尚足以増山川之胜气也【石门文字禅】
　　东坡与佛印帖
　　东坡平生文章流落世间者所在神物护持然士大夫罕蓄之多见山人野士之室汝水旼禅者出此帖示予虽其一时酧酢之语而谦光爥人三复之想见幅巾杖屦翛然行儋石水溢间如渊明在柴桑斜川时【石门文字禅】
　　跋东坡书简
　　王逸少骨鲠顔平原刚正两公皆有立朝大节而后世以字画称予尝嗟惜之然名德之重故世珍其笔迹葢理之固然东坡之于王顔又其逸羣绝尘者其法权极可寳秘也【石门题跋】
　　跋东坡与苏丞相颂五帖
　　山谷云东坡简札字形温润无一俗气观此卷眞所谓笔圆而韵胜也前一帖借金带乃初除从槖时第二帖获谴时升沉转眼荣辱兼之由今而观并可一笑百世人物固不可磨也【宋林希逸鬳斋集】
　　东坡书离骚九辨卷
　　东坡先生中年爱用宣城诸葛丰鸡毛笔故字画稍加肥壮晩岁自儋州囘挟大海风涛之气作字如古槎怪石如怒龙喷浪竒鬼抟人书家不可及也郭畀拜观于灵寺【续书画题跋记】
　　山谷云坡书中年圆劲而有韵大似徐防稽至于老大精神可与顔鲁公杨少师方驾观此帖者当有味其言云泰定丁卯端阳日髙邮龚璛子敬甫书于甫里书堂之西序【续书画题跋记】
　　自悲哉秋之爲气也萧瑟兮起止慿郁郁其何极凡五篇字大于折二钱纸墨精神详二跋语子京【同上】
　　东坡先生书离骚九歌卷
　　东坡先生书楚辞乃黄州时书世人多购晩年书先生晩年字画老劲雄放元丰中作字华丽工妙后生不见前作往往便谓赝本先生昔与犹子书论作文敎其师法应制时文章且曰至于书字亦然也松年自蚤岁尊慕先生家藏先生之文甚富近年购先生之书尤多独此乃先生旧所书耳信可寳也宣和四年二月初八刘沔书【续书画题防记】
　　先生每论楚辞下风雅一等至鲜于子骏所作且叹称之况九歌九辨乎笔墨之咏歌之尚何疑　晋国张珗【同上】
