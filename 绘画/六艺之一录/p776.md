<!-- { "loadSidebar": true } -->
　　余重谟将乐人善飞白大者如葢宗考亭东坡法楷草似祝枝山陈白沙海内传宝之【延平志】
　　汪徽
　　汪徽字仲徽婺源人诗极壮丽工八分书性傲岸时以方卢次楩云【防州志】
　　康诰
　　康诰昆明人出着破鞾人称康破鞾好读书性嗜酒善洞箫书法祝允明居常以玉屑和泥置袖中团弄陶作砚坚润类未央铜雀人名康砚亦不多作贵介求之终不可得【云南通志】
　　张德让
　　张德让字士美号西岳华亭人为郡诸生好吟咏工真草书宗李北海师陆文公悉授以秘诀遂成名笔莫方伯中江亦推重焉后跂足作病鹤赋以自况【松江志】
　　林大桢
　　林大桢字及甫初名宅远晋江人为平阳教谕书苍劲有黄山谷之致喜为人书日贮墨汁以应人求【闽书】
　　金光初
　　金光初字予江宁人隆庆丁卯举于乡仕为奉新令迁安县【江宁县志】　光初善真行书【续说郛】
　　黄猷吉
　　黄猷吉山隂人隆庆戊辰进士官至佥事善书大字【山隂志】
　　汤焕
　　汤焕字尧文号邻初仁和人隆庆庚午举人为江隂教谕工翰墨持缣素索者应之无倦色独不可以金帛致后徴为翰林待诏转郡丞吴越间比之文待诏焉【江隂志】
　　焕书楷学虞行学赵草学怀素并入能品【詹氏小辨】
　　顾大典
　　顾大典字道行吴江人隆庆戊辰进士官至山东按察副使工书【吴江志】
　　郑梦祯
　　郑梦祯字开甫别号龙山福清人隆庆庚午举于乡除宁晋教谕擢南京国子助教为蕲州知州酷爱草书学怀素大得神解【叶向髙苍霞集】
　　许光祚
　　许光祚字灵长与汤焕同郡得其书法时人号曰汤许举于乡知太平县【杭州府志】
　　张应雷
　　张应雷字思豫号顺斋金谿人隆庆辛未进士授湖州府推官多著作工韵语兼善书画【抚州志】
　　吴防谦
　　吴防谦字汝亨号文台临川人隆庆辛未进士官至按察佥事善大书【抚州志】
　　李登
　　李登字士龙上元人隆庆初以选贡充太学生授新野令精六书之学直探其奥【江宁志】
　　李登善真行草钟鼎小篆【续説郛】
　　李登行书学圣教序结搆不失小篆学峄山碑于钟鼎文尤妙说者以为丰南禺之后一人【金陵事】
　　常信
　　常信字国宝世居常之江隂家贫攻苦力学不少怠精考六书南宫以书学校士国宝为第一人隆庆改元授南印局使晋抚州照磨【江隂志】
　　章国舜
　　章国舜字伯号秀南新昌人隆庆改元贡入太学选得闽之政和令书法喜顔苏工汉隶独不好为草书【冯伯諲虚舟某】
　　谈志伊
　　谈志伊字思重厯官中府经厯字学曹娥碑【无锡志】
　　徐令
　　徐令号榆庵善书魏恭简公校极重其品【吴中人物志】
　　张拙
　　张拙字汝吉能诗善篆隶隐居不仕陆文公引为杜友【松江志】
　　张思
　　张思字永思愽学善楷书与徐文贞公为文字交【松江志】
　　冀孚
　　冀孚遂平人为陜西宁夏训导工楷书【王致和遂平志】
　　徐松年
　　徐松年字贞甫曹县人长于诗文真楷草隶纵横自得【曹县志】
　　木青
　　木青号松鹤木公恕之曽孙也能诗善书【静志居诗话】
　　梁桂茂
　　梁桂茂善八分书官临安知府【江宁府志】
　　黄珍
　　黄珍字怀季书学徐九峰能乱真【江宁府志】
　　钱宝
　　钱宝字文善号复斋诗多藻思工小楷行书又精于医【镇江志】
　　林天骏
　　林天骏字守良嘉靖间人官胶州知州小篆学李斯【福州府志】
　　夏霦
　　夏霦字德润海盐人好诗工篆隶【海盐图经】
　　姚章
　　姚章字尚防诗有陶谢风书法宗黄鲁直【松江志】
　　林应龙
　　林应龙字翔之永嘉人精于篆隶为印局大使【温州府志】
　　王仪
　　王仪字汝仪自称古铁生诗法陶孟字法怀素即之【海盐图经】
　　王文祯
　　王文祯海盐人善行草挟诗卷游齐鲁间老为衡府记室【同上】
　　陈言
　　陈言字国桢无锡人书仿曹娥碑【无锡志】
　　吴应卯
　　吴应卯字三江祝允明外孙习允明书辄能乱真【无锡志】
　　莫拙
　　莫拙嘉靖时人善草书【任余福安吉州志】
　　胡介
　　胡介字汝方工小篆笔法遒劲举戊子乡试知邹平县【林云程通州志】
　　彭灿
　　彭灿字玉莹号海渔工六书碑轴多出其手【田梴全椒志】
　　贾澄
　　贾澄字本清掖人渉书史工顔帖笔力遒劲知登封县【赵耀莱州志】
　　张懋英
　　张懋英贵州平越衞人性孝工书博学能文【黔记】
　　周鲲
　　周鲲莆田人官江西按察副使工文翰精书法【闽书】
　　方淇
　　方淇莆田人善楷书【同上】
　　陈寿徴
　　陈寿徴以字行莆田人工数体书尤善八分【同上】
　　陈自然
　　陈自然寿徴子为四防令亦工书【同上】
　　张尧民
　　张尧民字从仁治毛诗累举不第善字法【邓黻常熟志】
　　陈祼
　　陈祼字诚将初名瓒字叔祼吴县人善楷书【牛若麟吴县志】
　　浦博
　　浦博嘉定诸生善楷隶【杨旦嘉定县志】
　　周光
　　周光字韬叔吴人书出陈道复【王世贞三吴楷法跋】
　　程大伦
　　程大伦字子明吴人书法全摹征仲【同上】
　　毛文焕
　　毛文焕字豹孙书亦楚楚【同上】
　　刘传
　　刘传字良习号月川含山人诗文书法不为近习【书史防要】
　　陆九州
　　陆九州字一之号修吉无锡人嘉靖初为博士弟子善书【同上】
　　俞宪
　　俞宪字汝成号是堂无锡人官至按察使善署书【同上】
　　髙松
　　髙松字守之号南崖文安人能书兼真草篆隶大字【书史防要】
　　梁辰鱼
　　梁辰鱼字伯龙昆山人以诗及行草名嘉隆间【书史防要】
　　江恩
　　江恩字世禄袭职为千户日临二王帖数过又嗜书辄手録之讽诵不辍【林云程通州志】

　　六艺之一録卷三百七十
　　钦定四库全书
　　六艺之一録卷三百七十一　　钱唐倪涛撰
　　厯朝书谱六十一
　　明
　　申时行
　　申时行字汝黙号瑶泉吴县人嘉靖壬戌赐进士第一累官少师兼太子太师吏部尚书中极殿大学士諡文定【吴县志】
　　时行廷试时上见所对防词札兼美擢为第一【分省人物考】
　　文定善真行草书有赐闲堂帖行世【叶向髙苍霞集】
　　王锡爵
　　王锡爵字元驭号荆石太仓人嘉靖壬戌进士万厯十二年以礼部尚书兼文渊阁大学士进太子太保吏部尚书建极殿大学士諡文肃【列卿纪】
　　文肃深于书书尤深于唐碑晩年犹悬碑刻满四壁特不欲以书名耳【书画眼】
　　文肃书小楷清整秀劲大可径寸者尤骨重脉和特为合作【娄坚学古绪言】
　　王元驭书黄庭经
　　元驭学士书法在虞禇间而过自谦抑不肯与墨池盟间兴到作一薄蹏竟则裂之或有求者复不应以故行世絶少今年乃为华亭徐长孺书黄庭内景经神采风调翩翩出蹊径外吾不知于汝南公主志枯树赋如何书隂符经者信本登善度人者诚悬金刚者子瞻法华大洞玉者子昻余皆获寓目焉昔许黄门所藏杨司命书内景已散佚贞白先生间关访购久而后得之长孺仅一叩而得元驭手授不亦大幸哉今人知宝右军残误之外景而不知司命有内景惜其灵翰永秘聊为拈出之以元驭书作司命隆准可也【弇州续槀】
　　王文肃书
　　太原相公书繇圣教孙防礼出大是书家而靳不与人书此其为州大夫今观察韩公书初觉风骨凛然久之顿成妩媚太原一瓣香真为韩南宫【来禽馆集】
　　王衡
　　王衡字辰玉号缑山文肃公子戊子顺天举首辛丑防试第二廷试亦如之授编修劭令清举飘飘若霞外人诗文有权度铢两书法出顔平原苏眉山【眉公集】辰玉虽不沾沾论书乃眼白一世鲜所许可其天骨既尔秀絶而盘旋唐晋间工力兼至或以为学苏子瞻子瞻实不能尽辰玉也【画禅室随笔】
　　编修君天授既优工力日深小自指顶而上至径可二寸皆极媚好更饶风骨又大而四五寸或大至尺余皆不烦绳削而趣溢出更假之年直可追蹑晋宋名迹【学古绪言】
　　王家屛
　　王家屏字忠伯大同山隂人隆庆戊辰进士厯官礼部尚书文渊阁大学士赠少保諡文端【分省人物考】显皇帝尝命讲臣书扇王文端家屏书讫误用私印窜防其迹上问故谕文端复用私印而手择十扇畀文端书每呼为王黑子【玉劔尊闻】
　　王世贞
　　王世贞字元美号鳯洲太仓人嘉靖二十六年进士授刑部主事万厯中为南京刑部尚书赠太子少保【吾学编】
　　字名顾吴中诸书家唯元美一人知法古人【詹氏小辨】世贞书学虽非当家而议论翩翩笔法古雅【书史防要】王弇州书杂诗帖行书　王鳯洲与白川札行书王元美与仲蔚八札行书【式古堂书画彚攷】
　　王世懋
　　王世懋字敬美别号麟洲又号损斋或曰墙东生举进士官至南京太常少卿专精古文辞余事乃及笔札【弇州续槀】
　　世懋书无俗笔多从晋帖中流出【书史防要】
　　敬美书右军分甘青李二帖摩诘辋川防东坡种橘帖弇州谓用黄庭小法出入洛神【孙鑛居业编】
　　王敬美与仲蔚札行书【式古堂书画彚考】
　　袁福徴
　　袁福徴字履善号太冲华亭人嘉靖甲辰进士授刑部主事左迁南阳王长史与王元美李于麟并驰海内文法顔延之诗宗杜工部行草仿苏端明【松江志】袁履善咏梅诗帖行书　袁防阳晓仙謡帖行草书【式古堂书画攷】
　　王泮
　　王泮字宗鲁山隂人嘉靖乙丑进士万厯中为湖广参政居官廉洁焚香静坐若禅室诗辞冲雅书法遒丽有其家右丞右军之致【分省人物考】
　　王泮书宗二王善小楷大幅草书如龙蛇天矫世皆宝之【山隂志】
　　张元抃
　　张元抃字子荩别号阳和其先蜀人徙家山隂隆庆辛未进士第一人授翰林修撰万厯中为左谕德兼侍读【山隂志】
　　张子荩书岣嵝山房记【式古堂书画彚考】
　　邢侗
　　邢侗字子愿临邑人甲戌成进士授南宫令终行太仆寺少卿书法钟王虞褚颠米秃素而深得右军神体极为海内所珍内竖以字扇进览上欣赏命女史学其书邢司马平倭至髙句丽有李状元妻托致意子愿愿为弟子朱宗伯出使从人适携其字二幅购之黄金同价琉球使者入贡愿小留买邢书去【李维桢大泌山房集】
　　侗法书工诸体章怀钟索虞米禇赵规橅肖像咄咄逼人而其最防心慊意尤在右军居然有龙跳虎卧之致试取临池妙墨错杂诸名帖中不辨蝇头真楷遒媚如舞女低腰仙人啸树它擘窠大书体势洞精奕奕生动雄强如劔拔弩张竒絶如危峰阻日孤松单枝而一种秀活又如扬州王谢人共语语便态出也【史孝先来禽馆集小引】
　　邢子愿书模二王几于夺真而自运故佳【玉劔尊闻】邢侗以词翰著称临仿法帖虽未能尽合古人但笔力矫健圆而能转时亦有得【书史防要】
