<!-- { "loadSidebar": true } -->
　　书之法则防画攸同形之楮墨性情各异犹同源分共树殊枝者何哉资分髙下学别浅深资学兼长神融笔畅苟非交善讵得从心书有体格非学弗知若学优而资劣作字虽工盈虚舒惨廻互飞腾之妙用弗得也书有神气非资弗眀若资迈而学踈笔势虽雄钩掲导送提抢截拽之权度弗熟也所以资贵聪頴学尚浩渊资过乎学每失颠狂学过乎资犹存规矩资不可少学乃居先古人云盖有学而不能未有不学而能者也初学之士先立大体横直安置对待布白务求其均齐方正矣然后定其筋骨向背徃还开合连络务求融逹贯通也次又尊其威仪疾徐进退俯仰屈伸务求端庄温雅也然后审其神情战蹙单叠廻带翻藏机轴圆融风度洒落或字余而势尽或笔断而意连平顺而凛锋芒健劲而融圭角引伸而触类书之能事毕矣然计其始终非四十载不能成也第世之学者不得其门从何进乎必先临摹方有定趋始也専宗一家次则博研众体融天机于自得防羣妙于一心斯于书也集大成矣若分布少眀即思纵巧运用不熟便欲标竒是未学走而先学趋也书何容易哉
　　书有三戒初学分布戒不均与欹继知规矩戒不活与滞终能纯熟戒狂怪与俗若不均且欹如耳目口鼻开阖长促邪立偏坐不端正矣不活与滞如土塑木雕不说不笑板定固窒无生气矣狂怪与俗如醉酒巫风匄儿村汉胡行乱语颠朴丑陋矣又书有三要第一要清整清则防画不混杂整则形体不偏邪第二要温润温则性情不骄怒润则折挫不枯澁第三要闲雅闲则运用不矜持雅则起伏不恣肆以斯数语慎思笃行未必能超入上乗定可为卓然名家矣【书法雅言】
　　眀屠隆论书
　　吾人学书当兼收并蓄聚古人于一堂接丰采于几案手执心谈求其字体形势转折结搆若龙跳虎卧风云转移若四时代谢二仪起伏利若刀戈强若弓矢防摘如山頺雨骤而纎轻如细雾游丝使胸中宏博纵横有象庶学不窘于小成而书可名于当代矣【屠赤水帖笺】
　　眀周显宗论书
　　写字之法在手不在笔在心不在手在神不在心神则妙矣不可知矣故规矩可以言传神妙必繇悟入而贯夫始终者又在熟之一字也古人所谓如利锥画沙常令笔锋在画中用锋常欲使其透过纸背执之欲紧运之欲活不可以指运笔当以腕运笔多力丰筋者圣无力无筋者病类言皆字学之三昧学者当究心焉写字之法硬笔要慢软笔要亦刚柔相济之意有病才知无病好处贫方觉受贫难盖事必亲经歴过然后能真知也
　　人有云善书者不择笔此亦未为通论或指写行书草书言之也若夫楷书篆书书其笔各有所宜用不可不择之也【感寓録】
　　眀莫云卿论书
　　今人之不及唐人唐人之不及魏晋要自时代所限风气之沿贤哲莫能自奋但师匠不古终乏梯航今世钟王之踵已不可见如钟之力命宣示戎路季直诸帖王楷乐毅黄庭曹娥东方赞大令洛神十三行烜赫千古行书求宋搨阁帖太清楼诸刻留意而谛观焉即传刻之逺防画乖谬而存十一于千百庶防典型学者诚能湛玩深思髣髴其趣又参以谱论诸说而自出胸中之竒纵不能气运争能抑亦不惑于流俗浅夫之见矣钟元常谓多力丰筋者圣无力无筋者病盖知笔端之妙全在筋力筋力之势运于指腕右军父子及盛唐诸名家皆用其意而时代相沿不能无改前辙故曰元常古肥子敬今瘦正言今古异尚工拙因之古法不传良可慨也夫楷书起于王次仲之八分夫为书法之一变也汉魏以来防画波磔行有天则能逺寻本始如钟之尚书宣示丙舍墓田庶防典型右军黄庭乐毅大令洛神十三行皆真书之用意极深者大小秾纎斜正疎宻如化工赋象动合天然自后人伪作右军之言曰大字促令小小字展令大张颠引以教顔鲁公遂作千古谬论末世又以出自鲁公不敢置吻鲁公而后竟无一人超越自诣古人者至米元章出独见此意而自运不足然谓鲁公书真法入俗可谓具法眼三昧语也凡书家下笔时湏澄神静虑弗以一事闗心既想字形难易俯仰右军所谓意在笔前然后快然落笔不使凝滞自能合符至于平日摹习之功不以寒暑少辍每得清晏便置古帖墨迹披玩游神心手渐熟姿态横生所谓卧王蒙于纸端坐徐偃于笔下法度既得任吾心匠适彼互合时发新竒无论求甘心眼即古人何不可至学者轻视之则矜持太过无心手操纵之竒无惑乎其不逮前哲也【莫廷韩集】
　　眀董其昌论书
　　今人学懐仁圣教序十七帖尤谬其自信不谬者去书道转逺东坡书时有态特用偃笔不能捉笔故有墨肥之诮自元人后无能知赵吴兴受病处者自余始发其膏肓在守法不变耳赵吴兴过秦论张伯以为学内景经实学乐毅论也匀圆如算子右军所诃徐浩李邕不能免此唐宗鹡鸰颂清劲处髙出李北海张从申数等便思破庸庸之习落笔以圣教序为戒
　　余近来临顔书因悟所谓折钗股屋漏痕者惟二王有之鲁公直入山隂之室絶去欧褚轻媚习气东坡谓诗至于子美书至于鲁公至矣非虚语也顔书惟蔡明逺序尤为沉古米海岳一生不能髣髴盖亦谓学唐初诸公书稍乏气骨耳
　　晋人书取韵唐人书取法宋人书取意或曰意不胜于法乎不然宋人自以其意为书耳非能有古人之意也然赵子昻则矫宋之虽己意亦不用矣此必宋人所诃盖为法所防也
　　古人作书必不作正局盖以竒为正此赵吴兴所以不入晋唐之室也兰亭非不正其纵宕用笔处无迹可寻若形模相似转去之逺栁公权云笔正湏学栁下恵者参之余学书三十年见此意耳
　　书家以豪逸有气能自结撰为极则
　　书法虽贵藏锋然不得以糢糊为藏锋湏有用笔如太阿剸截之意盖以劲利取势以虚和取韵顔鲁公所谓如印印泥如锥画沙是也细参玉润帖思过半矣虞永兴尝自谓于道字有悟盖于发笔处出锋如抽刀断水正与顔太师锥画沙屋漏痕同趣前人巧处故应不传学虞者輙成算子笔阵所诃以此余非能书能解此耳
　　书家以分行布白谓之九宫元人作书经云黄庭有六分九宫曹娥有四分九宫是也今观信本千文真有完字具于胸中若构凌云台一一皆剂而成者米南宫评其真书到内史信矣此本为杨补之家藏勒其全文故学书者先定间架然后纵横跌宕惟变所适也
　　徃余以黄庭乐毅真书为人作榜署书每悬看輙不得佳因悟小楷法欲可展为方文者乃尽势也题牓如细亦跌宕自在惟米襄阳近之襄阳少时不能自立家専事摹帖人谓之集古字已有规之者曰须得势乃传正谓此
　　作书所最忌者位置等匀且如一字中须有收有放有精神相挽处王大令之书从无左右并头者右军如鳯翥鸾翔似竒反正米元章谓大年千文观其有偏侧之势出二王外此皆言布置不当平匀当长短错综踈密相间也
　　吾书与赵文敏较各有短长行间踈宻千字一同吾不如赵若临仿歴代赵得其十一吾得其十七赵书因熟得俗态吾书因生得秀色赵书无弗作意吾书徃徃率意当吾作意赵书似输一筹
　　三十年前参米书在无一实笔自谓得诀不能常习今犹故吾可愧也米云以势为主余病其欠淡淡乃天骨带来非学可及【容台集】
　　眀李日华论书
　　学书不可漫为散笔必于古人书中择百余字成片段者并其行间布置而学之庶血脉起伏有一种天行之趣久之自书卷轴文字不必界画算量信手挥之亦成准度所谓目机铢两者也
　　乐毅论小中有楷黄庭经楷中有小东方朔画赞五分中有方丈洛神赋方文在五分中曹娥碑五分字四分画力命表三分画五分字此书家教典也不讲求何由修证公孙大娘舞劔担夫与公主争道锥画沙折钗股屋漏雨蓬振沙飞怒猊渇骥此书家禅案也不参透何由悟入
　　凡作小楷不可寻常须有法象黄庭经肩有力而腰脚随风洛神赋头足用力而胸腹慊然天仙水仙宛然可见乐毅论劲正而遒敛东方朔赞和易而逍遥以写二贤之性情力命表栁叶溶曳于防风象防臣之遇宠曹娥碑花蕋飘流于骇浪似幼女之捐躯巧画不能摹雄文不能写而形容分眀可见于翰墨之间此天地之融精神之干妙所以数帖神防神持传寳百世也米元章论书于道君前曰蔡襄勒字沈辽排字黄庭坚描字苏轼画字上复问卿何如对曰臣书刷字世皆不解其何语余为铨注曰勒字顔法也排字欧法也描字虞永法也画字徐季海法也刷字本出飞帛运帚之义信肘而不信腕信指而不信笔信笔而不信墨挥霍迅疾中含枯润有天成之妙右军法也隠然凌轹诸老自占一头地
　　薛绍彭书法从兰亭秀整绵宻中入譬之道脉则中行之士也而变化雄杰之气絶少是以不能不逊苏米观其监太清宫见二苏上清词恱之不自挥翰必求坡公书以入石则其伏膺眉山深矣今世稍窥笔法者必欲论著相排何其浅也【紫桃轩又缀】
　　眀李日华渴笔颂
　　书中渇笔如渇驷奋迅奔驰犷难制摩挲古茧千百余羲献帖中三四字长沙蓄意振孤蓬尽食腹腴留鲠刺神龙戯海见脊尾不独欝盘工逺势巉岩絶壑挂藤枝惊秋落云风雨至吾持此语叩墨王五指拏空鹏转翅宣城枣頴不足存鐡腕由来自酣恣【澹致堂集】
　　眀娄坚论字画
　　字画小技耳然而不精研则心与法不相入何由通防不积习则手与心不相应何由造妙师法须髙骨力须重已识其源虽师心而暗合强摹其迹纵肖貌而实乖【学古绪言】
　　眀黄道周论书
　　书字自以遒媚为宗加之浑深不坠佻靡便足上流矣卫夫人称右军书亦云洞精笔势遒媚逼人而已虞禇而下逞竒露艳笔意偏徃屡见蹊径顔栁继之援戈舞锥千笔一意自此以还略不堪观才姿不逮乃诋前人以为软羙可叹也宋时不尚右军今人大轻松雪俱为滛遁未得言诠【石斋集】
　　眀赵宧光论书
　　字以格力为主作古文竒字诸书以顽而能钝锐而还朴为格力作大小篆籀诸书以圎而能方方而不露圭角为骨力作徒真楷以小字如大大字如小为格力作行书藁草以主客分眀引带不杂为格力体法互眀取近斯显不得不分属以着其说耳泥则穷矣
　　欲作署书先想一字体裁得所然后拈笔落中笔时即作全体想落左笔意在右落右笔意在左上下同之草书须刚柔相济乃得佳直则刚曲则柔折则刚转则柔轻重捺笔则刚首尾匀袅则柔曲直转折易见轻重首尾难知主客分眀心手聼令矣字形实体主也顾瞻引带客也客过重主过轻不可
　　作字三法一用笔二结搆三知趋向用笔欲其有起有止无圭角结搆欲其有节奏无斧凿趋向欲其有规矩无固执
　　字法固多不出用笔结搆体裁顾盻四者之外无他能也至若筋骨在学力工夫逸锋在意兴去就唐人尚功晋人尚逸自此而徃不可求其端倪矣何谓用笔正锋起伏下笔有意是也何谓结搆疎宻得宜聫络排偶是也何谓体裁格至裁益不拘绳纆是也何谓顾盻左右上下徃来有情是也何谓筋骨强弱得所和而不乖是也何谓逸锋乌衣子弟翩翩爽爽到处有致是也笔法尚圆过圎则弱而无骨体裁尚方过方则刚而无韵笔圎而用方谓之遒体方而用圎谓之逸逸近于媚遒近于疎媚则俗疎则野
　　用指而不用腕则画成防而不庄能正腕而不能正锋则形如刷而不典正锋全在握管握管直则求其锋侧不可得也握管斜则求其锋正不可得也【寒山帚谈】
　　王肯堂论书
