<!-- { "loadSidebar": true } -->
　　房彦谦为长葛令有恵化百姓立碑颂徳【北史本传】
　　宁逺将军裴文基墓志　开皇十年【京兆金石录】
　　开府仪同三司崔安墓志　开皇十五年【京兆金石录】骠骑将军杨端墓志　开皇十五年三月【金石录】
　　车骑将军卢瞻墓志　开皇十六年十一月
　　五原国太夫人郑氏墓志　开皇二十年二月【金石录】贾使君墓志　仁夀元年七月【同上】
　　张光墓志　仁夀元年八月【同上】
　　大将军梁恭墓志　仁夀元年十月【同上】
　　开府仪同三司贾义墓志
　　开皇十八年薨以仁夀元年二月十八日葬于咸阳县【复斋碑录】
　　上仪同杨缙墓志
　　许善心撰序虞世基制铭世以为欧阳询书年月残缺【复斋碑录】
　　齐国太夫人杨氏墓志　开皇十年三月
　　右隋齐国太夫人杨氏墓志云夫人字季姜仆射髙颎母也隋书颎传云颎以母忧去职开皇二年伐陈诏颎节度诸军据此颎之丁内艰盖在开皇初今以墓志考之杨氏之卒乃在十年传称颎既贵其母常诫以逺祸后颎竟以危言为炀帝所诛如其言可谓贤矣常恨不着其姓氏今乃见于此云【金石录】
　　周罗防墓志　徐敬撰大业元年四月
　　右隋周罗防墓志无书人姓名而欧阳率更在大业中所书姚辨墓志元长夀碑与此碑字体正同盖率更书也往时书学博士米芾善书尤精于鉴裁亦以余言为然罗防名将隋史有传今以墓志考之罗防在陈自钟离太守迁秦郡而史不载又史云开皇中自豳州刺史转泾州母忧去职复起授豳州辽东之后徴为水军总管进为上将军而墓志自豳州为水军总管进为上将军然后为泾州其迁拜次第皆不同又史云拜东宫右虞候率而墓志为左监门率史云转右卫率而墓志为右监门武候率史云自右武候大将军进授上将军而墓志不载盖未尝拜此官也皆当以墓志为据【金石录】
　　黄门侍郎栁旦墓志　大业六年十一月
　　右隋栁旦墓志以考隋史列传其始终事迹皆同惟传云摄判黄门侍郎而墓志云检校黄门侍郎小异耳又墓志载诞六子燮楷则绰濬亨而元和姓纂与唐史宰相世系表皆云旦五子而阙其第五子濬亦当以墓志为是也【金石录】
　　贺兰才墓志　大业三年二月【金石录】
　　西平太守上官政墓志　大业六年三月【金石录】
　　海州刺史刘瑶墓志　大业六年十二月【金石录】
　　开府郑焕墓志　大业六年十二月【金石录】
　　大将军安阳肃公姜济墓志
　　正书不著书人名氏公讳济字彭子定州博陵人仕至开府仪同三司左领军大将军大业元年四月薨于私第以三年十一月葬于京兆郡【碑缺】县平陵乡【复斋碑录】
　　屯衞大将军姚辩墓志　大业元年十月
　　右隋左屯衞大将军姚辩墓志铭虞世基撰欧阳询正书志称辩精于边事屡立大功盖老将也其官至大将军而死諡恭公爵亦尊矣而隋史不为立传向非率更之书后世不复知有辩此古人墟墓之文所以必托之名笔岂无意耶【金薤琳琅】
　　按此铭金薤琳琅载其全文阙四十余字今余所得本全【金石文字记】
　　齐郡太守元整墓志　大业九年【京兆金石录】
　　光禄卿徐寔墓志　大业九年【京兆金石录】
　　北绛公夫人萧氏墓志　在京兆府【金石略】
　　包恺墓碣
　　包恺精汉书教授数千人卒门人起坟立碣焉【北史儒林传】
　　王威猛墓志
　　不著书撰人名氏威猛字继叔琅邪海曲人官至候衞虎贲郎将碑以大业中立【集古录目】
　　荥泽令常丑奴墓志
　　丑奴始平人为都督荥泽令大业元年卒志在兴平崇宁寺壁间为童子摩挲几平余搨一纸书亦不大佳但以隋物存之兴平即古始平今不知墓所在【石墨镌华】
　　正书大业三年八月今在兴平县崇宁寺墓之有志始自南朝南齐书云宋元嘉中顔延之作王球石志素族无碑防故以纪徳自尔以来王公以下咸共遵用今之传于世者惟此及梁罗二志为隋代之文尔【金石文字记】
　　鹰扬郎将义成子梁罗墓志
　　正书大业四年八月今在西安府城外杜曲古人之字未必皆工而后人贵之者以其所从来逺也此志正书犹带八分凡隋以前之书法多如此而书志之人未必其通文义也鹰扬之字出诗大明之篇而此志前作阳后作杨宣政元年周武帝之号而书作正汪汪万顷作倾羽仪作议降疾不瘳作抽与乾坤而齐固作个禁旅之禁作樊川之樊亦作此皆文理之至谬岂可以其出于古而不论哉【金石文字记】
　　桂州总管侯莫陈颖墓志【以下三碑俱唐初立以其隋时人附于隋】右隋侯莫陈颖墓志隋书有颖传以其事考之多合惟传言颖諡曰定而志不载按志云公第四子尚书考功郎中干会而传作防防干防义理皆通然余尝得干会碑乃云名肃字干会元和姓纂所载亦同疑其以字行耳盖隋唐间人多如此【金石录】
　　正书不著书撰人名氏君讳颖字遵道彭城人大业六年为南海太守九年十月薨于郡治唐武徳八年迁葬于雍州咸阳县【寳刻丛编】
　　衞尉卿窦庆墓志
　　右隋窦庆墓志庆曽祖畧祖温善父荣定北史及北齐后周隋书皆有传诸史皆云庆祖名善而庆之兄抗墓志乃云名温唐书宰相世系表以为善一名温今此志名温善皆不可考庆大业中仕为衞尉卿史云为羣贼所杀而墓志云为卢圆月所杀墓志贞观四年刻其小楷工妙不减欧虞惜其不著名氏也【金石录】
　　处士罗靖志
　　处士以仁夀四年五月二十三日终夫人张氏于唐龙朔二年终合葬于习池【复斋碑录】
　　襄阳有隋处士罗君墓志曰君讳靖字礼襄阳广昌人髙祖长卿齐饶州刺史曽祖智梁殿中将军祖养靖学优不仕有名当代碑字画劲楷类褚河南然父子皆名靖为不可晓拓拔魏安同父名屈同之长子亦名屈祖孙同名胡人无足言者但罗君不应尔也【容斋随笔】
　　隋处士罗君碑字画可喜而不载书人名氏初余至襄州刺史馆余于州治之东地有木龛尘网如积扫涤而视之此碑也遂橅得之去年春余复有荆襄之行访此碑则曰卒史辈宝持不防碎而弃之矣可谓不幸也昔林邑王杨迈死子咄立慕其父徳改名扬迈昭穆两世而一名余每笑叹谓天下事何所不有今罗君之父名靖而罗君亦名靖殊不可晓罗君以仁夀四年卒夫人以龙朔四年葬自隋仁夀四年讫唐龙朔二年则夫人之守志盖五十有九年以夀终亦可尚矣【集古后录】
　　兴福寺碑
　　张棻撰厐夐正书开皇二年二月立【金石录】
　　兴国寺碑
　　隋内史李徳林撰襄州祭酒从事丁道防书隋文帝父忠当魏周之际常将兵南定汉襄及文帝即位建此寺以祈福碑以开皇六年正月立【集古录目】
　　襄州兴国寺碑丁道防书啓法寺碑一兴国寺碑一皆隋开皇中立啓法寺今为龙兴寺兴国寺今为延庆寺在望楚山欧阳永叔云兴国寺碑不知所在特见其摹本于太学官杨衷家而此碑隂又有道防书襄州镇副总管府长史栁止戈而下官号姓名其字尤可喜得之自余始世盖未有传之者也【南丰集古录】大兴国寺铭隋内史李徳林撰丁道防书隋开皇间以襄州凤林山凤林寺为大兴国寺至唐会昌五年武宗用道士赵归真说大毁佛寺复僧尼为民而寺废懿宗朝州刺史蒋系请复寺为延庆寺从之建炎初寺为灰烬此碑独岿然露立在今府城东南十里欧阳公顷尝见墨本于学官杨君家欲求其本不知碑所在曽南丰谓延庆寺在望楚山非也城西南三里有山耸然曰尖山者其上可以望见鄢城宋元嘉中武陵王骏更名望楚余登望楚者屡矣乌覩所谓延庆者哉【集古后录】
　　兴国寺碑隂
　　右隋兴国寺碑隂丁道防书道防所书兴国啓法两寺碑皆在襄阳欧阳公尝得啓法寺碑列于集古录中而于太学官杨褒处见兴国寺碑以不得入录为恨今碑隂又有襄州镇副总管刘止戈以下十八人姓名字画尤完好欧阳公所未见也蔡君谟题其后云在杭州日坐有客曰小说称丁真永草永固知名丁何人也予谓道防岂其人耶按法书要录丁觇与智永同时人善书世称丁真永草非道护也【金石录】兴国寺碑隂有栁止戈而下十八官姓名亦道防书蔡君谟题其后云在杭州日坐有客曰小说称丁真永草永固知名丁何人也道防岂其人耶赵徳夫按法书要录曰非道防丁觇与智永同时世称丁真永草徳夫之言是矣余谓丁觇在时必未得此声西台既陷简书湮散丁寻卒于维扬妙迹实为难得已而智永师盛以草书名江东然后人以永草配丁真也丁觇洪亭人梁孝元在荆州凡书记皆其笔当时尚为之语曰丁君十纸不敌王裒一字独顔之推爱而宝重之萧子云问典籖惠编曰君王赐书殊为佳手姓名为谁编以觇对子云叹曰不为世所称亦竒事事见顔氏家训恐忘之聊附于此【集古后录】
　　龙藏寺碑
　　右齐开府长兼行参军九门张公礼撰不著书人名氏字画遒劲有欧虞之体隋开皇六年建在今镇州碑云太师上柱国大威公之世子左威衞将军上开府仪同三司使持节恒州诸军事恒州刺史鄂国公金城王孝迁奉勅劝奬州人一万共造此寺其述孝迁云世业重于金张器识逾于许郭然北齐周隋诸史不见其父子名字不详何人也【欧阳文忠集】
　　右隋龙藏寺碑齐张公礼撰龙藏寺已废此碑今在常山府署之门书字颇佳第不见其人姓名尔碑以隋开皇六年立后题张公礼尚称齐按周武帝建徳六年虏齐防主髙常齐遂灭后四年隋建开皇之号至六年齐灭盖十年矣公礼尚称齐官何也【集古录】齐开府参军张公礼撰不著书人名氏隋太师上柱国大威公世子恒州刺史鄂国公金城王孝迁奉勅率州民万人共立此寺碑首题曰鄂国公为国劝造龙藏寺碑以开皇六年立寺废碑今在真定府门下【集古录目】
　　右隋龙藏寺碑齐张公礼撰而不著书人名氏集古录谓寺已废碑在常山府署之门常山即今之真定予近以使事过之闻府治东二里龙兴寺有古铜佛一躯崇七十二尺阁之覆者崇百有三十尺与太守同年李君往游其间见殿前一古碑其趺已没土中读之乃公礼文欧公谓寺废与碑在常山府署盖未尝亲歴其地故误书耳【金薤琳琅】
　　龙藏寺即今真定府龙兴寺碑尚存碑书遒劲亦是欧虞发源但碑立于开皇六年是时齐灭已久而张公礼尚称齐官何也又碑称造寺者太师上柱国大威公之世子使持节左武衞将军上开府仪同三司恒州诸军事恒州刺史鄂国公金城王孝迁史传逸之遂无所攷【石墨镌华】
　　龙藏寺碑张公礼撰正书今在真定府龙兴寺大殿内其后为天宁阁九间五层髙一百三十尺中有观音铜像髙七十二尺四十二臂各有所执之物俗谓之大佛寺也碑为隋开皇六年恒州刺史鄂国公金城王孝迁立而其末乃云齐开府长兼行参军九门张公礼撰齐亡入周周亡入隋而犹书齐官盖君子之能不降其志而其时之人亦不以为非也【金石文字记】
　　安定县官寺碑　开皇八年五月【金石录】
　　太平寺碑　开皇九年八月【金石录】
