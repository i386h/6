<!-- { "loadSidebar": true } -->
　　五经文字三卷凡一百六十部三千二百三十五字大厯十一年国子司业张参以说文字林兼采汉石经着为定体按刘禹锡国学新修五经壁记曰大厯中名儒张参为国子司业始详定五经书扵论堂东西厢之壁辨齐鲁之音取其宜考古今之文取其正由是诸生之师心曲学偏听臆说咸束而归扵大同积六十载崩剥汚蔑冺然不鲜今天子尚文章尊典籍国学上言遽赐千万时祭酒皥博士公肃【韦公肃】遂以羡嬴再新壁书惩前土涂不克以夀乃析坚木负墉而比之其制如版牍而髙广其平如粉泽而絜滑背施隂关使众如一附离之迹无迹可寻堂皇靓深两屋相照申命国子能通法书者分章揆日悬其业而缮冩焉此文当作扵太和年间自土涂而木版自木版而石壁凢三易矣乃今石刻其末曰干符三年孙毛诗博士自牧以家本重校勘定七月十八日书刻字人乃鱼宗防其字别体与朱梁所刻相类本文不然当是开成所刻其中有磨改字者意自牧所为也
　　右金石文字记
　　书録觧题云五经文字三卷唐国子司业张参撰大厯中刻石长安太学
　　崇文总目云初参拜诏与儒官校正经典乃取汉蔡邕石经许慎说文吕忱字林陆徳眀释文命孝亷生顔传经抄撮疑互取定儒师部为一百六十非縁经见者皆畧而不集
　　张参五经文字序云凢一百六十部三千二百三十五字分为三卷说文体包古今先得六经之要有不备者求之字林其或古体难眀众情惊懵者则以石经之余比例为助石经湮没所存者寡通以经典及释文相承省引而伸之不敢専也近代字样多依四声传冩之后偏傍渐失今则采说文字林诸部以类相从务扵易了不必旧次自非经典文义之所在虽切于时畧不集録以眀为经不为字也非常体偏有所合者详其证据各以朱字记之俾夫观省无至多惑
　　洪迈容斋三笔云书字有俗体一律不可复改者如冲凉况减决五字悉以水为冫虽士人札翰亦然玉篇正收入扵水部中而冫部之末亦存之而皆注云俗乃知由来久矣唐张叅五经文字亦以为譌朱彛尊五经文字防云唐大厯十年有司上言经典不正取舎莫准乃诏儒官校定经本送尚书省并国子司业张参辨齐鲁之音考古今之字详定五经书于论堂东西厢之壁论堂者太学孔子庙西之夏屋也见舒元舆问国学记其初涂之以土而已太和间祭酒齐皥司业韦公肃易之以坚木择国子通书法者缮冩而悬之堂礼部郎刘禹锡为作记当时屋至发题以试士文苑英华载有王履贞赋其畧曰置六经于屋壁作羣儒之镜又云一人作则京国仪型光我廊庙异彼丹青其推诩若此是书自土涂而木版自木版而刋石字已三易恐非参所书矣以予论之唐人多専攻诗赋留心经义者寡参独奉诏与孝亷生顔传经取疑文互体钩考而断决之为士子楷式为功匪浅矣故禹锡记称为名儒作史者宜以之入儒林传而旧史新书俱不及焉按孟浩然集有送张参及第还家作钱起集有送张参眀经举觐省诗而郎官石柱题名参曽入司封贠外郎之列盖参在开元天寳问举眀经至大厯初佐司封郎寻授国子司业者也今其姓氏仅一见扵宰相世系表一见扵艺文志小学类他不详焉阙事一也参谓读书不如冩书度其书法必工故当时壁经羣儒奉为镜纵不得与儒林之列书家姓氏亦冝载之而书苑书谱书史俱未之及阙事二也壁经虽无存然参所定五经文字与唐度九经字样同刻石附九经之后欧阳永叔最嗜金石文字其序集古録云上自周穆王下更秦汉隋唐五代外至四海九州名山大泽穷厓絶谷荒林破冡神仙鬼物诡怪所传莫不皆有乃独唐所刻石经録中防尾三百九十六篇此独无有是唐刻石经永叔当日反失扵摹搨未免类于昌黎韩子所云摭拾星宿遗羲娥矣阙事三也今诸书皆有雕本独五经文字九经字样止有拓本无雕本阙事四也予思汉魏石经既已湮没惟唐开成本尚存参书幸附刋扵石顾学者束诸髙阁罕有逰目者故具书之
　　右石经考异
　　唐元度九经字样
　　九经字样一卷凡七十六部四百二十一字国子监奏覆定石经字体官翰林待诏唐度状准太和七年十二月五日勅覆定九经字体者今所详覆多依司业张参五经文字为准其旧字样嵗月将久画防参差传冩相承渐至乖误今并依字书参详改正诸经之中别有疑阙旧字様未载者古今体异变不同如总据说文即古体惊俗若依近代文字或传冩乖讹今与校勘官同商较是非取其适中纂録为新加九经字样一卷请附于五经字样之末奉勅宜依开成二年八月十二日中书门下牒
　　右金石文字记
　　书録觧题云五经字样一卷唐沔王友翰林待诏唐元度撰补张参之所不载
　　玉海云大厯十年司业张参纂成五经文字以类相从开成中翰林待诏唐度加九经字样补所不载晋开运末祭酒田敏合二者为一编以考正俗体讹谬后周广顺三年六月田敏进印板九经书五经文字样各二部一百三十册宋朝重和元年十一月二十八日言者谓张参唐元度所撰五经文字九经字様辨证书名颇有依据然其法本取蔡邕石经许氏说文宜重加修定分次部类为新定五经字样从之顾炎武日知録云唐人以说文字林试士其时去古未逺开元以前未改经文之日篆籀之学童而习之今西安府所存唐睿宗书景龙观钟犹带篆分遗法至于宋人其去古益逺而为说日以凿矣大厯中张参作五经文字据说文字林刋正谬失甚有功扵学者开成中唐度増补复作九经字様石刻在关中【今西安府学】向无板本间有残缺无别本可证近代有好事者刻九经补字并属诸生补此书之缺以意为之乃不知此书特五经之文非经所有者不载而妄添经外之字并及字书中泛博之训予至关中洗刷元石其有一二可识者显与所补不同乃知近日学者之不肯阙疑而妄作如此
　　右石经考异





　　六艺之一録卷六十四
　　钦定四库全书
　　六艺之一録卷六十五　　　　钱塘倪涛撰
　　石刻文字四十一
　　唐碑【祠庙】
　　立陈平庙碑
　　正书无书撰人姓名武徳四年【金石録】
　　鲁府君庙碑
　　在宣城县南六十里有断碑载武徳六年鲁之嵓以宣城降【舆地碑目】
　　诸葛武侯行庙碑
　　在兴元府贞观十一年【舆地碑目】
　　少姨庙碑
　　杨烱撰沮渠智烈书永淳元年十二月【金石録】
　　右少姨庙碑杨烱撰云少姨庙者则汉书地里志嵩髙少室之庙也其神为妇人像者则故老相传云启母涂山氏之妹也余按淮南子云涂山氏化为石而生啓其事不经固已难信今又以少姨为涂山氏之妹庙而祀之其为浅陋尤甚盖俚俗所立淫祀也烱既载之于碑又遂以为汉书所谓少室之庙者何其陋哉【金石録】
　　啓母庙碑
　　崔融撰沮渠智烈书永淳二年正月【金石録】
　　右唐啓母庙碑崔融撰按淮南子云禹治洪水通轘辕山化为熊涂山氏见之惭而去至嵩髙山下化为石方生啓禹曰归我子石破北方而啓生其说可谓怪矣然汉武帝幸缑氏至中岳见夏后啓母石列于诏书则固已信之矣其后郭璞注山海经顔师古注汉书皆具载其语而融又文其事于碑流俗安得不惑乎自古荒诞之士喜为竒词怪说以欺世俗学士大夫能卓然不惑者盖鲜如啓母化为石伊尹之母化为桑事尤不经难信然由古讫今未有非之者也呜呼此君子所以恶攻乎异端也欤【金石録】
　　八都坛神君实録碑
　　正书无书撰人姓名垂拱元年十月【金石録】
　　右八都坛实録撰人名元质不见其姓又不著书人名氏其字画亦可爱碑首题云大唐八都坛神君之实録其文云都望八山之始坛也此地名山封龙之类有八因坛立庙遂为号焉封龙山在今镇州其余七山不见其名又云汉光和中有碑而今亡此碑垂拱三年立【六一题防】
　　唐八都坛记碑首题曰八都坛神君实録八都者盖其以封龙等八山为坛都望而祭之因坛立庙以为名唐刺史冯义县令萧倓等祷雨有应率人修其庙而为之记因列时人姓名扵后撰述者自称元质而不着姓亦无书人名氏碑以垂拱三年立【集古録目】
　　升仙太子碑
　　武后撰并行书圣厯二年六月碑隂薛稷书附右周升仙太子碑武后撰并书升仙太子者王子晋也是时张易之昌宗兄弟方宠謟谀者以昌宗为子晋后身故武后为葺其祠亲铭而书于其碑君臣宣淫无耻类如此可发万古之一也【金石録】
　　武曌淫横千古而亦假借柔翰天之生才扵彼何其不靳也此文未必真出后手当是北门学士语碑首升仙太子之碑六大字飞白书作鸟形亦佳飞白书久不传于世此其仅存者耳【石墨镌华】
　　唐武后行书圣厯二年六月今在偃师县南三十五里府店缑山寺本庙【金石文字记】
　　周许由庙碑
　　则天撰相王旦正书大足元年五月【金石録】
　　纪信庙碑
　　卢藏用撰并八分书长安二年七月【金石録】
　　卢慈眀八分书【金石略】
　　尧庙碑
　　卢永庆撰刘济初正书武后时立【金石録】
　　光武皇帝碑
　　正书无书撰人姓名武后时立【金石録】
　　北岳府君碑
　　韦虚心撰陈懐志行书开元九年三月【金石録】
　　陈懐志此碑在李北海云麾之下法华之上盖以其筋骨有余而丰度防澁尔渊泉冨有唐世遗刻试校之当自知也甲寅三月二十七日题是日立夏风雨萧瑟如髙秋读是文恍若从恒山麓下遇氷雹交作山谷晦冥时从羽人仙客问投宿防景象也【牍记】
　　河侯新祠颂碑
　　秦崇撰王晏行书开元九年四月【金石録】
　　右唐河侯新祠颂秦崇撰云河伯姓冯名夷字公子潼乡华隂人也按章懐太子张衡传注引圣贤冡墓记亦云冯夷者农华隂潼乡隄首里人服八石得水仙为河伯又引龙鱼河圗曰河伯姓吕名公子夫人姓冯名夷三说虽异然其为无所据稽则同也呜呼自古荒诞之说惑人虽聪眀之士犹或不免况庸人乎
　　吴季子庙碑
　　八分书书撰人姓名残缺开元十年【金石録】
　　北岳碑
　　张嘉贞撰并行书开元十五年八月【金石録】
　　恒山祠碑张嘉贞撰并书今在曲阳县北岳庙中按旧唐书嘉贞为定州刺史至州于恒岳庙中立颂自为文书于石其碑用白石为之素质黒文甚为奇丽先自岳祠为逺近祈赛有钱数百万嘉贞自以为颂文之功纳其数万今白石碑尚在本传又言嘉贞官至宰相不为子孙立业岂好货者乎或矜夸其文则有之然唐人以文取钱未尝以官取钱嘉贞扵此又仅百而取一古之疾也今也或是之亡矣【金石文字记】
　　唐老子庙碑
　　于儒卿撰房自谦正书开元十八年三月【金石録】
　　唐东方朔庙碑
　　桞令誉撰行书无姓名开元十九年三月【金石録】
　　唐立汉光武皇帝庙碑
　　李云撰卢规行书开元十九年十月【金石録】
　　北岳真君碑
　　房鳯文八分书开元二十年正月【金石録】
　　青城山丈人祠庙碑
　　徐大亨撰甘遗荣八分书开元二十年三月【金石録】
　　南岳真君碑
　　赵頥真撰萧诚正书开元二十年十月【金石録】
　　御史萧诚书太原题名唐人无出其右为司马系南岳真君观碑极有钟王法【海岳名言】
