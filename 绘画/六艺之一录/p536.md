<!-- { "loadSidebar": true } -->
　　臣闻庖牺氏作而八卦列其画轩辕氏兴而灵彰其采古史仓颉览二象之文观鸟兽之迹别创文字以代结绳用书契以纪事宣之王庭则百工以叙载之方册则万品以明迄于三代厥体颇异虽依类取制未能悉殊仓氏矣故周礼八岁入小学保氏教国子以六书一曰指事二曰谐声三曰象形四曰会意五曰转注六曰假借盖仓颉之遗法也及宣王太史籀着大篆十五篇与古文或同或异时人即谓之籀书孔子修六经左丘明述春秋皆以古文厥意可得而言其后七国殊轨文字乖别暨秦兼天下丞相李斯乃奏罢不合秦文者斯作仓颉篇中车府令赵髙作爰厯篇太史胡毋敬作博学篇皆取史籀大篆或颇省改所谓小篆者也于是秦烧诗书涤除旧典官狱繁多以趋约易始用隶焉古文从此息矣隶书者始皇时衙吏下邽程邈附于小篆所作也世人以邈徒隶即谓之隶书故秦有八体一曰大篆二曰小篆三曰刻符书四曰虫书五曰摹印六曰署书七曰殳书八曰隶书汉兴有尉律学复教以籀书又习以八体试之课最以为尚书史书或有字不正辄举劾焉又有草书莫知谁始考其形画虽无厥谊亦是一时之变通也孝宣时召通仓颉篇者张敞从受之凉州刺史杜邺沛人爰礼讲书大夫秦近亦能言之孝平时征礼等百余人说文字于未央以礼为小学元士黄门侍郎雄采以作训纂篇及亡新居摄自以运应制作使大司空甄丰校文字之部颇改定古文时有六书一曰古文孔子壁中书也二曰竒字即古文而异者三曰篆书云小篆也四曰佐书秦隶书也五曰缪篆所以摹印也六曰鸟虫所以书幡信也壁中书者鲁共王壊孔子宅而得尚书春秋论语孝经也又北平侯张苍献春秋左氏传书体与孔氏壁中书又类即前代之古文矣后汉郎中扶风曹喜号曰工篆小异斯法而甚精巧自是后学皆其法也又诏侍中贾逵修理旧文殊艺异术王教一端茍有可以加于国者靡不悉集逵即汝南许慎古学之师也后慎嗟时人之好竒叹俗儒之穿凿惋文毁于凡誉痛字败于庸说诡更任情变乱于世故撰说文解字十五篇首一终亥各有部居苞括六艺羣书之詀评释百代诸子之训天地山川草木鸟兽昆虫杂物竒怪珍异王制礼仪世间人事莫不毕载可谓类聚羣分杂而不越文质彬彬可得而论也后左中郎将陈留蔡邕采李斯曹喜之法为古今杂形诏于太学立石碑刋载五经题书楷法多是邕书也后开鸿都书尽其能莫不云集于是诸方献篆无出邕者魏初博士清河张揖着埤苍广雅古今字诂究诸埤广缀拾遗漏增长字类抑亦于文为益者也然其字诂方之许篇古今体用或得或失矣陈留邯郸淳亦与揖同时博闻古艺特善仓雅许氏字体八体六书精究闲理有名于揖以书教诸王子又建三字石经于汉碑之西其文蔚焕三体复宣校之说文篆隶大同而古字少异又有京兆韦诞河东卫顗二家并号能篆当时楼观牓题寳器之铭悉是诞书咸传之子孙世称其妙晋世义阳王典词令任城吕忱表上字林六卷寻其况趣附托许氏说文而按偶章句隐别古籀竒惑之字文得正隶不差篆意忱弟静别仿故左校令李登声类之法作韵集五卷使宫商角征羽各为一篇而字文与兄便是鲁卫音读楚夏时有不同皇魏承百王之季绍五运之绪世易风移文字改变篆形谬错隶体失真俗学鄙习复加虚造巧谈辨士以意为疑惑于时难以厘改乃曰追来为归巧言为辨小兔为神虫为蚕如斯甚众皆不合孔氏古书史籀大篆许氏说文石经三字也凡所开卷莫不惆怅为之咨嗟夫文字者六艺之宗王教之始前人所以垂后今人所以识古故曰本立而道生孔子曰必也正名又曰述而不作书曰予欲观古人之象皆言遵循旧文而不敢穿凿也臣六世祖琼家世陈留往晋之初与从父应元俱受学于卫觊古篆之法埤苍雅言说文之谊当时并収善誉而祖至太子洗马出为冯翊郡值洛阳之乱避地河西数世传习斯业所以不坠世祖太延中皇风西被牧犍内附臣亡祖文威杖策归国奉献五世传掌之书古篆八体之法时防褒録叙列于儒林官班文省家号世业暨臣闇短识学庸薄渐渍家风有忝无显但逢时来恩出愿外得承泽云津侧霑漏润驱驰文阁参预史官题篆宫阙猥同上哲既竭愚短欲罢不能是以敢借六世之资奉遵祖考之训窃慕古人之轨企践儒门之辙辄求撰集古来文字以许氏说文为主爰采孔氏尚书五经音注籀篇尔雅三苍凡将方言通俗文字埤苍广雅古今字詀三字石经字林韵集诸赋文字有六书之谊者以类编聨文无重统为一部其文籀竒字俗隶诸体咸使班于篆下各有区别诂训假借之谊各随文而解音读楚夏之声并逐字而注其所不知者则阙如也脱遂许冀省百氏之观而周文字之域典书秘书所须之书乞垂勅给付并学士五人尝习文字者助臣披览书生五人专令抄写付中书黄门国子祭酒一月一监评议疑隐庶无讹谬所撰名目伏聴明防诏曰可如所请并就太常兼教八分书史也其有所须依请给之名目待书成重闻式于是撰集字书号曰古今文字凡四十篇大体依许氏为本上篆下隶
　　梁庾元威论书【法书要録】
　　书字之兴由来尚矣沮诵苍颉黄帝史也周宣王时柱下史史籀书今六八之法虽存十五之篇亡矣及秦时丞相李斯破大篆为小篆造苍颉七章中车府令赵髙造爰歴六章太史胡毋敬造博学七章后人分五十五章为三苍上卷至哀帝元嘉中子云作训纂记滂喜为中卷和帝永元中贾升郎更续记彦【盘音】均为下卷皆是记字字出衙人故人称为三苍也夫苍雅之学儒博所宗自景纯注解转加敦尚汉晋正史及古今字书并云苍颉九篇是李斯所作今窃寻思必不如是其第九章论豨信京刘等郭云豨信是陈豨韩信京刘是大汉西土是长安此非防言岂有秦时朝宰谈汉家人物牛头马腹先达何以安之江左硕儒相系梁初复有任昉及沈约悉未有讥驳余忽横议实不自许敬俟明哲定其可否而字韵集方言广雅凡録字者十有四家许慎穿凿贾氏乃奏说文曹产开拓许侯爰成字苑说文则形声具举字苑则品类周悉追悟典坟字弗全体周礼以鸡斯为筓纚礼记以相近为禳祈致令众议丛残音辞防防盖繇程邈变隶流传未一郑公诗谱颇显其源且书文一反草木相从凡五百六十七部合一万五千九百一十五字即曰世中所行十分裁一而今防画失体深成怪也近有居士阮孝绪撰古今文字三卷穷搜正典次丹阳五官邱陵撰文字指要二卷精加擿发惟此两书可称妙用余少值明师留心字法所以坐右作午畺字不依羲献妙迹不逐陶葛名方作莼羮不斆晋书不循韵集爰以浅见轻述字府自谓此文或均萤露齐末王融图古今杂体有六十四书少年崇仿家藏纸贵而鳯鱼虫鸟是七国时书元常皆作隶书故贻后来所诘湘东王遣沮阳令韦仲定为九十一种次功曹谢善勋增其九法合成百体其中以八卦书为一以太为两法径丈一字方寸千言太上止传可尔鬼书惟有业杀刁斗出于古器防繇乎内典散隶露书终是飞白意谓此等并非通论今所不取余经为正阶侯书十牒屏风作百体间以采墨当时众所惊异自尔絶笔惟留草本而已其百体者悬针书垂露书秦望书汲冡书金鹊书玉文书鹄头书虎爪书倒薤书波书幡信书飞白篆古顽书籀文书竒字缪篆制书列书日书月书风书云书星隶填隶虫食叶书科斗书署书胡书蓬书相书天竺书转宿书一笔篆飞白书一笔隶飞白草古文隶横书楷书小科隶此五十种皆纯墨玺文书节文书真文书符文书芝英隶花草隶幡信隶钟鼓隶龙虎篆鳯鱼篆麒麟篆仙人篆科斗虫篆云篆虫篆鱼篆龙篆鸟篆篆虎篆鸾篆龙虎隶鳯鱼隶麒麟隶仙人隶科斗隶云隶虫隶鱼隶鸟隶龙隶隶鸾隶蛇龙文隶书文书鼠书牛书虎书兔书龙草书虵草书马书羊书猴书鸡书犬书豕书此十二时书已上五十种皆采色其外复有大篆小篆铭鼎摹印刻符石经象形篇章震书到书反左书等及宋中庶宗炳出九体书所谓缣素书简奏书牋表书吊祭书行狎书檝书藁书半草书全草书此九法极真草书之次第焉删舍之外所存犹一百二十体张芝始作一笔飞白书此于井册等字为妙所以唯云一笔飞白书则无所不通矣反左书者大同中东宫学士孔敬通所创余见而达之于是座上酬答诸君无有识者遂呼为众中清闲法今学者稍多解者益寡敬通又能一笔草书一行一断婉约流利特出天性顷来莫有继者宗炳又造瑞应灵图千古卓絶王元长颇加増定乃有虞舜獬豸周穆狻猊汉武神鳯卫君舞鹤五城九井螺杯鱼砚金縢玉英圭朱草等凡二百一十物余经取其善草嘉禾灵禽瑞兽楼台器服可为玩对者盈缩其形状参详其动植制一部焉此乃青出于蓝而实世中未有复于屏风上作杂体篆二十四种写凡百名将恐一笔障子凡百屛风传者逾谬并懐叹息世本云史皇作图黄帝臣也其唐虞之文章夏后之鼎象则图画之宗焉其后绘事逾精丹青转妙乃有钉心女痛图鱼獭集敬君以之亡妇王嫱由此失身近代陆绥足称画圣所闻谈者一笔之外仅可蝉雀顾长康称为三絶终是半痴人耳杂体既资于画所以附于书末
　　齐萧子良古今篆隶文体【事文类聚】
　　萧子良古今篆隶文体有藳书楷书蓬书悬针书垂露书飞白书填书奠书鴈书虎爪书偃波书鹤头书象形篆尚方大篆鳯鸟书科斗虫书龙虎书仙人书芝英书十二时书倒薤书书麒麟书金错书蚊脚书凡数十种皆出于六文八体之书而因事生变者也
　　唐段成式广知篇【酉阳杂爼】
　　召奏用虎爪为不可学以防诈伪
　　诰下用偃波书谢章诏板用蜹脚书节信用鸟书朝贺用慎书一曰填书亦施于昬姻
　　西域有驴唇书莲叶书节分书大秦书防乗书防牛书树叶书起尸书右旋书覆书天书龙书鸟音书等有六十四种
　　唐唐度论十体书【墨池编】
　　古文　黄帝史仓颉所造颉有四目通于神明观察众象而为古文暨嬴氏之代法务径促隶书是兴古文殆絶汉鲁恭王壊孔子旧宅得尚书论语孝经皆科斗文字是也又河内女子壊老君屋得古文二篇乃书之泰誓顾命也或絶尘之客髙蹈逺游深岩邃谷丹经秘诀往往遇之今之所传则其遗文
　　大篆　周宣王太史史籀始变古文着大篆十五篇秦焚诗书惟易与此篇得全逮王莽之乱此篇亡失建武中曾获九篇章帝时王育为作解说所不通者十有二三暨晋世此篇都废今略传字体而已
　　八分　后汉章帝时上谷人王次仲以古书字形少波势始作八分楷法谓有楷法也其后师宜官蔡邕梁鹄善之故蔡邕劝学篇云上谷王次仲初变古形是也
　　小篆　秦丞相李斯妙于篆法乃删改史籀大篆而为小篆其铭题钟鼎及作符玺至今用焉作楷隶之祖为不易之轨书曰作谟作则其斯之谓也今相承或曰玉筯篆
　　飞白　汉灵帝饰理鸿都门时陈留蔡邕撰圣皇篇待诏门下见役人以垩帚成字心有恱焉归而为飞白书汉末魏初并以题署宫阁后有张敬礼隐居好学独师邕体备尽其妙
　　倒薤篆　仙人务光辞汤之禅隐于清泠之陂植薤而食清风时至见叶交偃象为此书以写太上紫经三卷光遂逺游时人有得之者
　　散隶　晋黄门郎卫恒巨山之所作也祖觊父瓘皆虫篆草隶著名恒幼传其法兼剏造散隶书又着四体书势古今称之
　　悬针书　曹喜后汉章帝建初中为秘书郎工篆隶著名尤善悬针垂露之法后代行之以此书题五经篇目
