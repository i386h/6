<!-- { "loadSidebar": true } -->
　　瘗鹤铭刻于焦山西足当江流之冲怒涛走齧其下想昔日轰裂之时正値雷之夕俗因传为雷轰石其石常没于江惟冬日水落始得见予遥为慨念者非一日矣丁未十月望后三日乃得过此先观重刻二石次至壮观亭址右俯瞰破石丛杂摄衣下寻见一石仰卧于前一石卧于后字在石下去泥沙咫尺卧地仰观始见字迹又一石侧立剥甚各存字多寡不一急命仆各搨一纸时落日风寒不能久立遂乗片防回所寓之银山兰若挑灯审视未得其详及就寝则又念此不置竟夜无眠次日复往搨之遂有如晤故人之意第仆石之下仰搨为难仆之两手又不能兼理搨具予乃取其旁之红紫落叶敷借于地亲仰卧以助之墨水反落汚面不顾也及拏舟而返予之周旋于石隙者已三日矣手足不宁上下如猿蠏状衣履皆穿始各得四纸所幸者凑其裂痕详其文字皆歴歴可覩所少者无几尔此刻因手书于石其字之大小疏宻亦不一谨按原石存字上有并列六行下有并列三行是当时本文之定位也惟其间残缺一段难于追寻及察重刻二种云是本之海昌陈氏玉烟堂帖内者窃意摹本山之书而重刻之未有不先求本山之旧迹而反依转摹之本以意为増损者岂因水涸之时未能详求或转相委托以蹈承譌袭舛之辙而不肯如予之身任劳苦欤此所以不得不辨也初刻因浅学寡闻不能骤得证佐是以未详厥后徧搜诸书论列始觉了然兹亦不能具载但节録东观余论广川书防内切要之处知非王逸少书并非陶顾所书凡予之欲言者古人已先言之殊胜予之喋喋也
　　宋黄伯思东观余论载邵资政亢考次瘗鹤铭文见前
　　宋董逌广川书跋二则已载刁景纯得金山经庋唐人书瘗鹤铭文后
　　【弨】按二书论次出于宋熈宁之时其字之完阙皆有次序当取为程式俱前列原文未免漏略今以【弨】所搨先于侧立石上得八字仰卧石上得三十字仆石下原存二十三字并不全二字后察出惟宁上得厥土二字华亭上得爽垲势掩四字其右题名徴字上得岳字徴字下得君字此八字俨然见存合前六十九字何以数百年之诸君竟未之见耶据张子厚云石甚迫隘偃卧其下然后可读即【弨】当日同仆仰卧搨出时阅之甚觉漶漫旋粘置壁间宛转揣摩累日累夜象其形势绎其文理而后得此八字盖不敢以漫不经意而使古人遗迹等诸过眼烟云也曩曽遍质之宇内鉴赏诸君皆惊叹信然东吴顾亭林先生所着金石文字载云淮隂张弨审订复得八字可谓毫髪无遗矣兹欲论其全势茍不实有所据徒付空谈究何益乎今所据者惟于原石上下见存之定位即可揆度其余而予所尤难憗置者祗在其间亡失一段又据广川防云行之全者率二十五字即为句读之约束定数每行除上下存者若干又据各本所传之文塡写凑合恰当原位自无容那移其无证佐不敢擅入者仅阙十字
　　金山唐人书本存字如去莘西竹法里山隂之类尽可成句亦不轻为引用
　　较前后诸本又独多矣然不比寻常碑版楚楚易读故非图不明非注不悉特依原式完阙断裂之形胪列于左
　　图内大书者为原存六十一字又不完二字
　　大书旁圏者为【弨】新得八字合六十九字
　　原存宋人补刻前序三十四字亦大书之
　　方格者字亡而文存因考诸本皆同故注于旁以便句读计六十三字又序我下不完一字
　　方格旁无注者系阙文十字
<子部,艺术类,书画之属,六艺之一录,卷一百六十七>
　　标题止存一鹤字华阳真逸字可以想见难搨闻数载前尚有纪也二字今亡
　　汉唐而下碑亦有逆书者后人以朱紫阳书太极篇改作顺行识者议之
　　今本山重刻横直二种皆全依玉烟堂帖本前后改窜不同与原石位次参差不合并字体多譌亦列于此以备对勘
　　瘗鹤铭【并序】　华阳真逸譔
　　鹤夀不知其纪也壬辰岁得于华亭甲午岁化于朱方天其未遂吾朔寥廓耶奚夺之遽也乃裹以黄之币藏乎兹山之下仙家有立石旌事篆铭不朽词曰相此胎禽浮丘着经乃徴前事出于上真余欲无言纪纪尔岁辰门去皷华□留声我惟髣髴事亦防防尔将何之解化惟宁后漡洪流前固重扃右割荆门未下华亭爰集真侣□尔作铭上皇山樵人逸少书夆山徴士丹杨外仙尉江隂真宰立石
　　前标题□字今刻譌作□下有序譌作并序
　　前题名一行原文华阳真逸譔上皇山樵书十字今刻前止有华阳真逸撰五字逸又譌作逸譔又譌作撰乃于铭未挿入上皇山樵人逸少书譌増人逸少三字
　　序首行上于字今刻譌作于
　　序次行今刻奚夺下少余仙鹤三字夺又譌作□藏譌作蔵
　　序三行原文仙家下是无字下阙三字是我字我下又一字不完方接故立石字今刻仙家下譌作有直接立石字应少七字又旌譌作旌
　　铭首行原石上存相此等六字下存华表等五字其间阙十四字当是浮丘着经下半句又余欲无言尔也何明雷门去鼓三句下便恰合华表句矣今刻作乃徴前事出于上真余欲无言纪尔岁辰多出二句八字下占雷门二句之位与原石不合则次行唯髣髴之位亦不合矣又雷譌作鼓譌作皷表譌作□畱譌作留形譌作声义譌作我
　　铭次行上存唯髣髴等六字下存厥土等六字其间阙十三字当是防冥一句又尔将何之一句解化下半句下又阙一句即接厥土维宁矣今刻以解化接惟宁为句竟参错损去二句八字与原位相逺况原位相逺况原石惟宁上见存厥土二字盖未察也又荡譌作漡
　　铭三行上存洪流等五字下存爽垲等八字其间阙十一字当是重扃一句又左取曹国右割荆门下又阙二字是爽垲上半句今刻重扃下作右割荆门未下华亭察原石华亭上见存势掩二字何以改作未下势掩上又存爽垲二字何以改作荆门可见各句皆譌矣
　　右题名一行原文夆字止存上半偏在右下是岳徴君三字今刻譌作夆山徴士岳譌作山君譌作士题名二行丹譌作舟
　　题名三行原文江隂真宰四字今刻下増立石二字右皆指数可见者不敢略加妄议想因重摹之时不曾计其位次牵合足成尔再察元陶宗仪南村辍耕録本亦有不同诸句云乃徴前事我传尔铭余欲无言尔其藏灵又作义唯彷佛厯下华亭奚集真侣董文敏遂依之以刻石辍耕又云以余考之一本山樵下有书字真宰下有立石二字一本我传尔铭作出于上真尔其藏灵作纪尔岁辰陈氏玉烟堂帖正本之此今重刻二种又本之玉烟堂也末尾又云其间词句亦多先后不同尚俟挐舟过杨子手自模印以稽其得失一二可也可见南村亦是悬揣之词在元时已无定准无怪近日之纷纷也又广东黎尧石并严氏有翻刻之残本未睹其全然刻于他处或増减无考如金山唐人书本己自不同惟刻于本山者后人将信为真或原石渐至于沦亡或惮劳不精于搜考则终不能睹本来面目其为害孰甚乎请具眼者辨之
　　凡神物之在天地间也隠见固有其时而能力而宝之者岂不以其人哉岐阳之石鼓岱峄之篆刻当昔时消沉磨灭未尝不偃仆于烟榛霜艸之间一旦有好事者宝之聚之虽或不无残缺而人终不敢以譌舛乱焉陆放翁云残璋断玦以真为贵岂在多耶顾不然欤【弨】之于瘗鹤铭也既备列五本于前可以一览较然矣然释文虽详而本文未显究不能与石鼓篆刻彪炳天壤吁可惜也原其要归仍以重立原石为主请试言其次第盖重立之法宜先以仰面一石侧立一石移置宝墨亭上至仆石虽大固曩所曽植者若扶而立之江边斯称极快否则俟冬日水涸时掘其沙土容身可搨再别磨一石依原位行次效宋人之补刻重摹而精勒之亦一快也不然姑将仰面一石取起可一朝而毕至为简易从来遗墨数字即可垂之久逺况此石见存三十字已得首尾之大概乎诚令此石先得无恙徐图再摹三十九字与不全二字并宋人补序三十四字合一百三字置于一处则神物复还旧观一以正前人之譌舛一以启后来之信从力而宝之是所望于博雅君子首为倡率者也予始于丁未迄于甲戌垂三十载其间遍游五岳较刻诸书故鹿鹿无暇每思各依原形大小摹刻四幅于家园日月逾迈忽至七旬呜呼予且老矣方苦形神之衰惫老病之相侵无可如何因念兹一段殷勤细访亦大费苦心亟重刻此本并力疾双钩数纸以待识者且玩而老焉可矣曩者谈长益先生曽为题识今吾友潘子双南不时往还江淮即以相贻俾藏于焦顶双峰阁上令久存其真不得淹没至于石之果能复立耀光怪而吐虹霓他日有望气者是必逺知神物之所在也
　　右张弨力臣瘗鹤铭辨
　　瘗鹤铭攷【胡仔苕溪渔隠】
　　第一条东观余论【见前】
　　第二条载金石録【见前丹徒县志】
　　第三条载西清诗话及东观余论二説【见前丹徒县志】
　　瘗鹤铭【陶九成辍耕録】
　　瘗鹤铭华阳真逸譔上皇山樵鹤夀不知其纪也壬辰嵗得于华亭甲午嵗化于朱方天其未遂吾翔寥廓耶奚夺之遽也乃裹以黄之币藏兹山之下仙家无隠我故立石旌事篆铭不朽词曰相此胎禽浮丘着经乃徴前事我传尔铭余欲无言尔其藏灵雷门去鼓华表留形义惟彷佛事亦防防尔将何之解化惟宁后荡洪流前固重扃右割荆门厯下华亭奚集真侣瘗尔作铭丹阳外仙尉江隂真宰
　　铭后述东观余论广川书跋二则【俱已见前】　又刘有定释衍极一则【见前丹徒县志】　又曹士冕曰以下至末【见前王氏法书苑】
　　【右二书论跋虽已见前但丹徒县志及王氏法书苑仅采其説而不着其书今因王弇州引苕谿渔隠张力臣引辍耕録故述其略于此惟辍耕録所载铭文又与前五本不同则备録焉】
　　厉鹗太鸿瘗鹤铭诗
　　我生好读浮丘经焦山来访瘗鹤铭累累之冢令威叹羽化谁使传千龄乃知仙家重文字不异人世防幽扃崩崖欹浪下无路直待水缩霜霰零墨痕溅面叶借背仰卧劣可摹真形张王近事僧指説【张弨王煐】竒险欲动鱼龙听长沙陈公【鹏年】发天秘抉取覆以屋建瓴缮亭何必厯三癸凿石直疑烦五丁上皇樵书今得觌尤虑毡椎日敲击比量北海遇赵岐特防翠珉藏复壁敢辞米老河豚讥赝本重镂外加羃篝灯侧足窥大幽弹涡亲剔笔画遒真官若掌女青律筦牡失职当穷摉百番赫蹏走书估三日卧看毋自苦摩挲后此五百年锋棱就视空茫然吁嗟神物非近翫不如天吴什袭犹能全
　　六艺之一録卷一百六十七
<子部,艺术类,书画之属,六艺之一录>
　　钦定四库全书
　　六艺之一録卷一百六十八　　钱唐倪涛撰
　　法帖论述三十八
　　千字文
　　梁书言武帝得王羲之所书千字命周兴嗣以韵次之今官法帖有汉章帝所书百余字其言有海咸河淡之类盖前世学书者多为此语不独始于羲之也【集古録】
　　防章草千字文云集书家定为汉章帝书谬矣章草言可以通章奏耳千字乃周兴嗣取右军帖中所有字作韵语章帝时那得有之疑只是萧子云书之最得意者【山谷集】
　　羲之千文
　　右楮纸书字笔力圆熟在宣州观察支使王诜处故相珪之侄谬题贺知章书四字于韵下非也【寳章待访録】
　　萧子云草书千文【宣和书谱】
　　梁萧子云启云臣子云奉使臣写千字文今已上呈【法书要録】
　　陈僧智永书千字文
