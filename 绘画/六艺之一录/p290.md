<!-- { "loadSidebar": true } -->
　　云林子妙于考古是书久行于世余尤所笃好惜其讹舛尚多每欲手写以传好事者未暇也著作庄子礼欲得善本传后再为详校而寄之王顺伯厚之尝言本朝始自欧阳公集古録千卷赵德父金石録至二千卷考订甚工然犹未免差误惟云林之书为尽善顺伯蓄古刻甚富论议不茍余观此书辨析隠奥上下千古皆前贤所未发后人所难及脩撰刘公焘紫微董公逌皆鸿博之士与之言自以为不及也以云林之美才又仕于洛多见故家名帖及居馆阁尽见太清楼所藏异书时方承平鼎彛古器具见制作欵识之旧尝自言曰考校徃古事迹先须孰读强记遇事加之精审决无疎略又谓欧阳考校非所长则此书宜无毫髪之恨及细读之尚有疑焉如米襄阳疑李斯书谓不知何人书云林则曰乃李阳氷篆明州刺史裴公纪德碣中字可谓精确矣然谓史籀书州防易□系能辨其字殊无三代体与其词皆唐人笔顾不知正以纪德碣额缩而小之既全取州三字又移明为易□系皆取其半乃碧落碑中唐字阳氷素好碧落碑故用其字云林误以为殆未之考也王大令静息帖礜石事异苑谓曹公同王粲见此而云林谓刘表在荆州时未知何据题河南王氏所藏子敬帖云太极璇题犹重书自注云谓不书太极殿榜然选诗所谓璇题纳行月者乃谓以玉餙椽头如孟子之言榱题非题扁之题也王世将表云顿乏勿勿云林引顔氏家训云世中书翰多称勿勿又引杜牧之诗浮生长勿勿谓古人诗中用之不特称于书翰顔之推在牧之数百年之前似难以此诗为证跋右军甘蔗帖云蔗似竹于文从焉此帖以之俗从草非是按説文解字蔗从草在草部不得为非是以是益知考古著书之不易云云林夀止四十而精博如此余年七十有四闻见寡陋心顾好之不自知其可笑也钟王以来多以意行笔云林躭玩古帖与之俱化如隠之为隠最之为防之类尚众此既为小学而作亦略为正其防画不敢自谓详尽更俟博雅君子相与正之嘉定二年四明楼钥书于攻媿斋
　　附　毛晋书元丰题跋后云余尝论东观余论力排六一居士集古録瑕处将谓吹求无剰矣及阅子固跋中如江红二亖周昕李翕之类不得不正永叔之失子曰吾犹及史之阙文也今亡矣夫苏子瞻所以痛戒妄改古人文字云毛晋识
　　董弅广川书跋序
　　弅家自上世以来广蓄异书多有前人真迹先君生而颖悟刻苦务学博极羣书讨究详阅必探本原三代而上钟磬鼎彛既多有之其欵识在秘府若好事之家必宛转求访得之而后已前代石刻在逺方若深山穷谷河心水滨者亦托人转橅墨本知识之家与先君相遇必悉示所藏祈别真赝订证源流若书画题跋若事干治道必反覆详尽冀助教化其本礼法可为世范者必加显异以垂模楷或涉同异事出疑似者必旁证他书使昭然易见探古人用意之精巧伪不能惑察良工之所能临摹不能乱爰自南渡乡闗隔絶先世所藏莫知在亡或已散逸过江随行所携败于兵火今所得于煨烬之余年来为裒集在者得书跋厘为十卷画跋六卷缮写藏诸家庙别録以示子孙俾知先君博物洽闻古今鲜俪无坠家训庶或师范其万一焉尔绍兴丁丑嵗十月丙辰孤弅谨序
　　毛晋书广川书跋后云郑康成汉世硕儒弗识牺牛之鼎欧阳脩宋朝宗匠误辩灵台之碑甚矣博古之不易也董子在政和间鉴定秘阁所藏悉三代法物名器一一详论精核若故有之物而素所习玩者此岂天欲显神寳于世必生畸人为之发宣畅耶同朝惟校书郎黄长睿相与商确为千古知已长睿着古器説四百余篇载在图经董子则有书跋十卷杂入金石字迹之类岐阳鼔文从来尽谓宣王猎碣耳独反覆辩其非何故郑渔仲便居之不疑是以读书贵具眼也海虞毛晋识
　　洪景伯释序
　　秦燔书废古训而官狱多事乃令下杜人程邈作小篆而邈复献书所以施之徒隶趋简易也亦曰佐书汉魏之际蔡邕钟繇梁鹄邯郸淳俱有书名后魏郦道元注水经汉碑之并川者始见其书盖数十百余陵迁谷变火焚风剥至宣政和间已亡其十八本朝欧阳公赵明诚好藏金石刻汉之着録者欧阳氏七十五卷赵氏多欧阳九十三卷而阙其六自中原厄于兵南北壤断遗刻耗矣予三十年访求尚阙赵録四之一而近岁新出者亦三十余赵盖未见也既法其字为之韵复辩其文为之释使学者借书以读碑则歴歴在目而咀味菁华亦翰墨之一助唯老子张公神费凤三数碑有撰人名字若华山亭为卫觊之文见于他説者财一二尔其文或险而难解澁而太凿者譬之纪甗郜鼎皆三代仅存之器其剥缺不成章与魏初之文数篇附于后如断圭残璧亦可寳自刘熹贾逵已下字画不足取者皆不着乾道三年正月八日鄱阳洪适景伯序
　　刻隶释小序云隶释一集乃宋人洪适氏取两汉迨魏初碑碣之类有闗于书者而识之也其集摘取欧阳公及子棐集古録赵明诚氏金石録并证以郦道元水经注而更详其遗缺焉在集古叙曰可与史传正其阙谬以传后学庶益于多闻金石序曰史牒出于后人之手不能无失而刻辞当时所立可信不疑识序曰学者籍书以读碑则歴歴在目而咀味菁华翰墨之一助是固兹集大意也而集古又曰风霜兵火湮沦磨灭散弃于山崖墟莽之间金石曰圣贤遗迹着于金石者多矣风雨侵蚀樵牧毁伤沦弃幸存者无几识曰陵迁谷变火焚风剥至今亡其什八兹三言又世事之説也阅斯集者可以游艺矣可以消世虑矣后学夏邑王云鹭翀孺识
　　洪景伯水经碑跋
　　右东汉及魏正始以前碑见于水经者如此周秦先汉刻石皆用篆故不録有不着岁月疑似难明者亦并载之道元网罗四方异闻所涉猎者广博传疑书疑宜有譌误而传写嵗久后人更失其真时无善本雌黄不可妄下若袁梁王纷之类则又仍其旧也其碑到今不毁者十财一二凢欧赵録中所无者世不复有之矣姑聚其説以见思古之意夫物莫夀于金石而大书显刻光沈迹絶者不可胜计独传之竹帛犹可久此君子所以取乎编类之书也水经曰上郡王次仲变仓颉旧文为隶秦皇三召不至令槛车送之次仲化为大鸟落翮于居庸山中又曰篆字文繁无防剧务秦用人之省谓之书或云即程邈于云阳増损者孙畅之甞见青州刺史説临淄人发古冢得桐棺隠起为字言齐太公六世孙胡公之棺惟三字是古余同今书证知自出古非始于秦其説固已二三案齐胡公以周孝王时卒歴数世至宣王时始有大篆又数百年至秦有小篆既云出于篆不应篆未萌而隶先作也书传多以隶为程邈所作两汉书亦云然当据正史为是异端之説非所惑也
　　洪景伯天下碑録跋
　　右天下碑録凢十卷近世不知作者所载多唐人碑今删取其东汉者着于篇魏碑十数予所未见者亦附焉姓名舛错者悉存其故其所谓汉或有三国之汉与五胡之汉者其所谓魏疑亦有元魏者非得碑不能区别也它日中原复为王土则志古之士可以按图而求之
　　洪景卢汉隶字源序
　　汉字源六帙檇李娄君彦发所辑也其书甚清其抒意甚勇其考赜甚精其立説甚当其沾丐后学甚富凢见诸石刻若壶鼎刀镜盆槃洗甓着録者三百有九起东京建武讫鸿都建安殆二百年滥觞于魏晋者仅卅而一光和骨立开元屭屃防画之鑪锤法度之穾奥假借之同而异发纵之简而古合蔡中郎诸人笔力通神之妙皆聚此编忆吾兄文惠公自壮至老躭癖弗懈甞区别为五种书曰释曰缵曰韵曰图曰续四者备矣唯韵书不成以为蠧竭目力于摹写至难觱旦旦而求之字字而仿之虽众史堵墙孙甥鱼贯不堪替一笔也功之弗就使获覩是书且悉循其释次第志之所底不谒而同正应然起立兴不得并时之叹彦发曩嵗有班马字类突过诸家汉史之学予甞叙之矣今此帙刻于髙明台方通守吾州朱墨鲜暇趣了官事竟辄萧然一室中厮舆侧睨但见其放策欠伸搔头揩眼而用心独苦之状固所不克知彦发学有源委工辞章身端行治名最三吴而诸公贵人不解收拾使周鼎斡弃与康瓠等予顷备侍从承清问于燕闲宣昭声光宜不辞费顾亦不能一出诸口心焉负愧聊复再畅叙以自释云庆元三年十二月朔旦野处洪景卢叙
　　陈直斋寳刻丛编序
　　始欧阳兖公为集古録有卷帙次第而无时世先后赵德甫金石録廼自三代秦汉而下叙次之而不着所在郡邑及郑渔仲作系地系时二録亦疏略弗备其他如诸道石刻録访碑録之类于所在详矣而考订或缺焉都人陈思儥书于都市士之好古博雅搜遗猎忘以足其所藏与夫故家之沦坠不振出其所藏以求售者徃徃交于其肆且售且儥久而所阅滋多望之辄能别其真赝一旦尽取诸家所録辑为一编以今九域京府州县为本而系其名物于左昔人辨证审定之语具着之既锓木首以遗余求识其端凢古刻所以贵重于世欧阳公以来言之悉矣不待余言余独感夫古今宇宙之变火焚水漂陵隳谷湮虽金石之坚不足深恃载祀悠缅其毁弗存存弗全者不胜数矣矧今河洺尚隔版图其幸而存且全可推搨者非边牙市不可得得或贾兼金固不能家有而人见之也则得是书而观之犹可想象彷佛于上下数千载间其不谓之有补于斯文矣乎思市人也其为是编志于儥而已矣而于斯文有补焉视他书坊所刻或芜秽不切徒费板墨靡防楮者可同日语哉诚以是获厚利亦善于择术矣余故乐为书之是亦栁河东述宋清之意云尔绍定辛卯小至直斋陈伯玉文
　　洪景伯集古録跋
　　欧阳公集古録二卷公名脩字永叔庐陵人平生嗜古有歴代石刻一千卷轴而藏之撮其大要为之説既刻而传于世矣嘉祐治平年公在政府时又各书其卷尾文或小异盖窜定有先后也凢説汉者今録之张平子碑南阳秦君额皆篆也左右生题名非文翁学生也故去之其间姓名官称嵗月文词考证之误者视释则可见也千卷之藏其传不一再世而靡有孑遗矣聚之难而散之易如此惜哉
　　洪景伯集古録目跋
　　欧阳君集古録目一卷君名棐字叔弼六一翁之季子也仕至太常少卿直龙图阁君佩趋庭之训读父之书摭其畧而目之凢集古所藏欧阳公未尝无説独三体石经置而弗论岂有所疑而未决乎叔弼遂定作汉刻盖为儒林传所误中常侍曹腾死汉遣諌议大夫以特进印绶赠之而此云赠腾为谏议非也其载碑碣如刘熊碑在酸枣而云州费泛碑在湖州而云南京则有不可尽信者
　　洪景伯金石録跋
　　赵氏金石録三卷赵君名明诚字德父密州诸城人故相挺之子也所藏三代彛器及汉唐前后石刻为目録十卷辩证二十卷其称汉碑者百七十有七其隂四十今出其篆书者十四
　　张平子后碑残碑山阳麟凤赞宗资墓天禄辟邪字琅邪相王君墓阙铭逢府君墓石柱文永乐少府贾君阙铭蜀郡太守任君神道蜀郡都尉王君神道小黄令阙南阳太守秦君碑额河南尹蘓君碑额司空掾陈君碑额
　　非东汉者二
　　车骑将军阙铭胶东令庙门碑
　　释所阙者盖未判也掇其説载之赵君之书证据见谓精博然以卫弹为街弹以緜竹令为县令之类亦时有误者绍兴中其妻易安居士李清照表上之赵君无嗣李又更嫁其书行于世而碑亡矣
　　王功载东观余论跋
　　东观余论法帖刋误上下二卷计二百一十七条乃宋秘书郎卲武黄伯思长睿撰辨别三代以来古器汉晋以来碑刻研究欵识体制字画真伪了然明白凢学古临池之士宜精究之佐既録其书又畧识于此云
