<!-- { "loadSidebar": true } -->
　　晋书载记石勒传曰秦始中建徳校尉王和掘得一鼎容四斗中有大钱三十文曰百当千千当万因此令公私行钱
　　应元钱


　　沈括笔谈曰庐山太平观乃九天采访使者祠唐开元中创建元丰二年道士发地得一缾封鐍甚固破之有一铜钱文有应元保运四字不以为异元丰四年忽有诏进号九天采访使者为应元保运真君与钱文符同本观乃以其钱表献
　　科斗钱
　　赵抃成都记曰唐干符中蜀州刺史李师泰理第于锦浦里北门西与李氷祠邻距宅之北地形渐髙岗走西南与祠相接于其堂北凿地五六尺得大冢甎甓甚固得金钱于甎外数十枚各重十七八铢径一寸七八分圆而无孔去縁二分有隠起规规内靣各科斗书二十一字其縁甚薄有刃焉督役者以白师防师泰命并金钱复瘗之
　　台主衣库钱




　　顾烜曰中王之钱台主衣库今有此钱径四寸重八两靣文曰中王之钱背文曰五铢七千旧谱曰径四寸重八两靣文曰中王之钱背文曰五铢卍千敦素曰所谓卍字者古万字也此钱钱中最大葢谓一当五铢之千万固甞读其靣文为钱中之王背文为五铢千万于理为胜封氏曰靣为书背为篆书
　　北斗钱


　　旧谱曰文曰大泉五十背为北斗之状
　　双五钱


　　双十钱


　　顾烜曰柄文日月文井文双五文双十五钱并竒异今世见有【柄文日月文井文三品无字阙之】
　　四五钱


　　泉志曰此钱顾烜所载四傍皆篆书五字董逌谓之四五钱
　　明月钱


　　徐氏曰此钱文曰明月
　　万国钱


　　泉志曰此钱径寸六分重十三铢面文平地作水文一字类梵书不可识或曰日字背文为星官月免云鹤形庆善郎中守仪真得之郡圃土中
　　龙文钱


　　敦素曰径九分重三铢两傍有文如日月皆不可识
　　三雀钱


　　旧谱曰径寸三分重十铢背面縁上皆作三雀衔花面文曰五行大布背文有野草闲花之象
　　背钱


　　顾烜曰四文背钱今有此钱径一寸重六铢文曰太平百钱背文隠起为形旧谱曰背文钱背为甲隠起之形
　　水波纹钱



　　顾烜曰太平四文钱背有水波纹者三种并径一寸重六铢文曰太平百钱大体类前条太平四文但制作微为环壮而背有波纹耳旧谱曰水波纹钱大篆小篆书三种
　　武钱



　　李孝美曰此钱径寸二分重八铢文曰永通万国背文为武星劔之象
　　千秋钱


　　李孝美曰径寸九分重二十四铢靣文曰千秋万歳背文为龙鳯之象
　　龙凤重轮钱


　　泉志曰此钱径寸三分重七铢二参背文重轮肉形浑厚靣文篆书曰永通泉货背为龙凤盘绕之象
　　压胜品
　　永安五男钱


　　旧谱曰径二寸三分厚一分重十八铢上下轮郭之间皆作粟文靣上四出文文曰永安五男背作四神之状又有日月相待对者李孝美曰按所见者径寸二分背靣皆四出有粟文靣文曰永安五男篆文与后魏永安五铢相似唯男字真书耳
　　福庆钱


　　旧谱曰径寸二分半重一铢肉好背靣皆有周郭亦有径寸四分重十八铢者文曰伍男二女叄公玖卿好郭边作连珠文于外分为八分若箕形其二三五九皆作大字
　　撒帐钱




　　旧谱曰径寸重六铢肉好背靣皆有周郭其形五出穿亦随之文曰长命守富贵背靣皆为五出文若角钱状景隆中中宗出降睿宗女荆山公主特铸此钱用以撒帐勅近臣及修文馆学士拾钱其银钱则散贮绢中金钱每十文即繋一防绦学士皆作却扇诗其最近御坐者所获居多有学士考功员外武平一既出逢韦巨源蘓味道各执平一将在烛下云员外事仆射省主欲有所取以手探平一懐尽而后已李孝美曰顷见此钱于汝海王霖家形制文字皆如旧所说但差大而铜铸耳
　　男钱


　　旧谱曰径寸重四铢悬针书文曰布泉世人谓之男钱言佩之则生男也敦素曰径寸一分形制精巧字体与货泉略同疑王莽时铸后周亦有布泉字皆玉筯与此相并殊不侔也
　　辟兵钱


　　旧谱曰径八分重三铢背靣皆有周郭又有两重于方穿之中复更有小穿邪正安之疑若八角然其文一靣曰去殃除凶一靣曰辟兵莫当皆篆字其间有八柱郭外仍有小柄
　　千金钱


　　旧谱曰形制轻重类辟兵钱其文一靣曰长毋相忘一靣曰日入千金钱间亦有八柱
　　丰乐钱



　　旧谱曰径八分重二铢五黍靣文有四字皆科斗书其可识者丰乐肉好背靣皆有周郭李孝美曰此钱文曰天清丰乐
　　君宜侯王钱


　　旧谱曰此钱径寸重如其文文有六字曰君冝侯王五铢并篆书背靣但有肉郭而无好郭形制与汉五铢同而不甚精妙
　　长年钱


　　旧谱曰径七分欵文曰长年太宝
　　富钱


　　晋书石勒载记曰勒铸丰货钱旧谱曰径寸重四铢文曰丰货世人谓之富钱言收此钱令人丰富
　　五男二女钱



　　李孝美曰此钱径七分厚一分半重十铢背靣有字皆曰五男二女
　　天下太平钱


　　李孝美曰天下太平钱二品大小不等靣文皆曰天下太平背文并隠起大者径寸重六铢为持梃人傍有跃龙之状而平地作水文小者径八分重五铢为五男二女戏弄之象而平地作毬路文疑亦厌胜之流也洪遵曰此二钱今世有之又有二种其一靣文亦曰天下太平背文为四人持兵仗之象而平地作水文径八分重三铢六参又有一种靣文亦曰天下太平背为九子母之形平地作毬路文径八分重二铢四参
　　以上俱泉志
　　呉中有书贾来广陵出古钱三百余见示刀布正伪诸品皆备汪君祓江拓其文凡四以遗余一曰千秋万歳靣有龙凤形一曰长生保命靣有北斗及男女对立状一曰斩妖伏邪面有立神一蹲虎一篆符一一曰鹤齐夀面无文葢古厌胜钱也暇日装演成册为诗题后并邀祓江同作　翠墨手拓圜论文空斋宝气歊浮云我有萧愚子和癖嗜好与世殊莸薫雪茧留迹饫眼造自何代谁云云千秋万歳仅着録景严好事资前闻【千秋万歳钱见洪遵泉志】其三吉语擅苍雅自借神力通殷勤下土虮臣但稽首长生大帝保命君于缾解祟光景絶【宋周希稷诗谁家解祟吐于缾】缟衣青纯年平分及观阳幕得竒质【储华谷云钱以有字处为隂无字处为阳】龙凤腾霄虎输乙斗匡首戴声廻环揄袂交帬永为匹世间儿女例心忪雨冷重屏梦萧瑟乞将后魏五男钱逺胜淮南万毕术撒之未足慰寒人佩此端能已愁疾壮夫也复爱虚名叩齿清思坐幽室装成一日百廻看探囊尚有雕虫笔　○汪为山亦赠予厌胜钱拓本文曰金玉满堂篆书靣有双龙绕之上有柄作片云形大径二寸续装于册更为赋诗　金玉满堂语见之老氏书所贵在能守盈缩相乗除胃脯或连骑防痔乃得车夤縁走权要极意为佃渔转瞬领军屋锁集防魖得失郑人梦此足发轩渠钱环篆四字字偃披薤如善祝兼寓规陈义难龃龉片云抱廓外山气郁不舒日冠月有珥隂嘼纷腾拏水衡骇未覩诗客何由储纸劳脱轻影一再结相于故人意不浅想创物初不贪永为宝无悔亦无誉【厉鹗樊谢山房集】
　　续泉志序
　　吾友胡君一日尽出所弆古钱示余中指一大钱曰此新莽货泉之镕也今防二千年矣土花活碧重晕掩质明处其光可鉴转以赠子且曰汉书食货志云冶镕炊炭应劭曰镕形容也作钱模也昔花山马衎斋氏有大泉五十泉镕朱太史竹垞尝为之铭并着跋语题之曰范古之治器者以木曰模以土曰型以金曰镕以竹曰范偏傍防画训诂极严太史喜尚新异易镕为范虽范亦可通范礼少仪云左右轨范乃饮子太经矩范之动成败之效也皆取法式之意然究不若镕字于鼓铸之义为更切当耳君之愽识类如此乃复纵观所着续洪文安泉志辨齐太公杏为齐太公货定台主衣库钱文中王之钱为钱中之王正讹补缺无虑数十百条葢君夙善篆籀之学目精烱然凝神注想擘肌分理不爽豪髪经行巷陌间见古钱輙摩挲宛转忽忽如有忘及既得之或释一名或解一字懽呼拉友朋共加欣赏其躭痴成癖又如此钱凡若干品大者完轮周郭方圜肉好小者繁星难可名状君故多才工于摹搨伸纸破墨色香具足暇则纂歴代之规制考记传之逸文属夷僭国神竒厌胜靡不该载取精之用力之勤梁顾烜唐封演宋董逌杜镐辈莫有能过也且君家食贫颇有囊空之叹而是累累者又非可以为润屋之资藩身之殖君之寳之吾甚惑焉虽然君无以古钱之见弃于时勿适于用为足深慨也以君储蓄之富稍稍流布岂必轻相耀窃恐好事者按图求之君即欲自珍惜而有不可得者矣　乾隆元年月日仁和赵一清
　　朱祐辨文考制
　　家藏汉钱　半两　五铢　二器皆青緑色土古也得之襄贾半两钱重六分四厘五铢钱重八分径皆一寸　辨曰前汉篆半两五铢工铸甚精　考曰前汉钱也孝文五年更秦半两钱为四铢文仍半两至孝武元狩四年盗铸益多钱轻物贵有司请更为皮币销半两钱铸三铢钱后以三铢轻易作奸乃更请郡国铸五铢钱周郭其质令不可得摩取镕
　　家藏汉钱　大泉五十　栔刀五百　二器皆青緑色土古也得之襄贾大泉重一钱九分径一寸二分栔刀重三钱八分圜径一寸柄长二寸　辨曰汉篆大泉五十栔刀五百说文栔字从大汉书契亦从大兹从木　考曰前汉钱也莽居摄变汉制更造大钱径寸二分重十二铢文曰大泉五十又造契刀其圜如大钱身形如刀长二寸文曰契刀五百
　　家藏汉钱　大布黄人　器青緑色土古也得之襄贾长二寸四分重三钱八分　辨曰栁叶篆大布黄人　考曰莽即真以刘氏有金刀罢错刀契刀及五铢钱更作宝货凡五物六名二十八品钱货六品银货三品宝四品贝货五品布货十品大布次布第布壮布中布差布厚布幼布么布小布小布长寸五分重十五铢文曰小布一百自小布以上各相长一分重一铢文各为其布名直各加一百上至大布长二寸四分重一两而直一千矣兹布铢两长广如汉书而文多黄人二字
　　家藏汉钱　货布　货钱　二器皆青緑色土古也货布得之邵氏重四钱长广如汉书货钱得之襄村氓重八分径一寸　辨曰栁叶篆货布货泉工铸亦精　考曰中汉钱也莽伪天凤元年复申下金银贝之货颇増减其贾直而罢大小钱改作货布长二寸五分广一寸首长八分有竒广八分其圜好径二分半足枝长八分间广二分其文右曰货左曰布重二十五铢直货泉二十五货泉径一寸重五铢文右曰货左曰泉枚直一与货布二品并行
　　家藏汉钱　大泉当千　器青黒色土古也得之旧县贾人重一钱八分径一寸五分　辨曰大篆大泉当千工铸甚劣　考曰汉末钱也孙权据江东赤乌元年铸一当千大钱即此
　　家藏宇文周钱　五行大布　永通万国　二器皆青色土古也得之襄贾五行钱重六分径寸一分永通钱重八分径寸三分　辨曰小篆五行大布永通万国　考曰宇文氏钱也武帝建徳三年六月壬子更铸五行大布钱以一当十宣帝大象元年十一月初铸永通万国钱以一当十
　　歴代刀布
　　契刀



