<!-- { "loadSidebar": true } -->
　　郓州发地得一铜弩机甚大制作极工其侧有刻文曰臂师虞士耳师张柔史传无此色目人不知何代物也【同上】
　　古器说
　　虞夏而降制器尚象着焉后世由汉武帝汾睢得宝鼎因更其年元而宣帝又于扶风亦得鼎款识曰王命尸臣官此栒邑及后和帝时窦宪勒燕然还有南单于者遗宪仲山甫古鼎有铭而宪遂上之凢此数者咸见诸史记所彰灼者逮魏晋六朝隋唐亦数数言获古鼎器梁刘之遴好古爱竒在荆州聚古器数十百种又献古器四种于东宫皆金错字然在上者初不大以为事独国朝来寖乃珍重始则有刘原父侍读公为之倡而成于欧阳文忠公又从而和之则若伯父君谟东坡数公云尔初原父号博雅有盛名曩时出守长安长安号多古簋敦镜尊彞之属因自着一书号先秦古器记而文忠公喜集往古石刻遂又著书名集古録咸载原父所得古器铭款由是学士大夫雅多好之此风遂一扇矣元丰后又有文士李公麟者出公麟字伯时实善书画性喜古则又取生平所得暨其闻见者作为图状说其所以而名之曰考古图传流至元符间太上皇即位宪章古始然追唐虞之思因大崇尚及大观初乃仿公麟之考古作宣和殿博古图録凢所藏者为大小礼器则已五百有几世既知其所以贵爱故有得一器其直金钱数十万后动至百万不翅者于是天下冢墓破伐殆尽矣独政和间为最盛尚方所贮至六千余数百器遂尽见三代典礼文章而读先儒所讲説殆有可采者始端州上宋成公之钟而后得以作大晟及是又获被诸制作于是朔望郊庙礼乐一旦遂复古跨越前代尝有防以所藏列崇政殿暨两廊召百官而宣示焉当是时天子尚留心政治储神穆清因从闼密窥听臣寮访诸左右知其为谁乐其博议味其议论喜于人物而百官勿觉也时所重者三代之器而已若秦汉间物非殊特盖亦不收及宣和后则咸防贮録且累数至万余若岐阳宣王之石鼓西蜀文翁礼殿之绘像凢所知名罔问巨细逺近悉索入九禁而宣和殿后又剏立保和殿者左右有稽古博古等诸阁咸以贮古玉印玺诸鼎彞礼器法书图画尽在然世事则益烂漫上志衰矣非复前日之敦尚考騐者俄遇僣乱侧闻都邑方倾覆时所谓先王之制作古人之风烈悉入金营夫以孔父子产之景行召公散季之文辞牛鼎象樽之规模龙瓶雁灯之典雅皆以食戎马供炽烹灰飞烟灭散落不存文武之道坠于地耻莫甚于此言之可为吁邑至于图録规模则班班尚在期流传以不朽云作古器説【铁围山丛谈】
　　李伯时好钟鼎古文奇字
　　李伯时公麟雅好钟鼎古文奇字自夏商以来以先后次第之闻一器则捐千金不少靳所蓄日冨俱为图记蔡天启尝得商祖丁彞李尤宝爱因作诗以赠云上追虞姒亦易尔下者始置周秦间造端宏大町畦絶徃徃世俗遭讥讪盖实録也【能改斋漫録】
　　跋翟公巽所藏古器
　　周秦古器铭皆科斗文字其文章尔雅朝夕玩之可以披剥华伪自见至情虽戱弄翰墨不为无补【山谷题跋】
　　古器篆刻
　　刘原父收周鼎篆一器百字刻迹宛然所谓金石刻文与孔氏上古书相表里字法有鸟迹自然之状宗室仲忽李公麟收购亦多余皆尝赏阅如楚钟刻字则端逸逺髙秦篆咸可冠方今法书之首【襄阳志林】
　　安州所献六器铭
　　右六器铭重和戊戌嵗安州孝感县民耕地得之自言于州州以献诸朝凢方鼎三圜鼎二甗一皆形制精妙款识奇古按此铭文多者至百余字其义颇难通又称作父己父己宝彞若非商末即周初器也【金石録】
　　古器辩
　　鼎属七甲鼎乙鼎非鼎乃甗也盖甑之类丙鼎中有人形盖古子孙字丁鼎戊鼎中文□两目之间非鼻乃父字耳上两目乃古瞿字盖其人曰瞿父也已敦也古盛黍稷器仪礼所谓全敦非鼎也庚此汉人香炉耳非鼎也钟属四其三是钟最后丁号者柄差长当是钲也尊爵属四甲是卣中尊也中有人形亦古子孙字乙爵也文曰祖甲丙爵丁爵鉴二甲其文曰仙山并照智水齐明花朝彩月夜流明龙盘五瑞鸾舞双精传闻仁夀始騐销兵文体乃唐人镜其体制亦不甚古乙铭曰青羊作镜四夷服多贺国安人民【下三字俱不明晰】殄灭天下得一旸节五资【上二字不明】长保二亲【下一字不明】凢三十字内有三字不明此乃汉鉴胜前一鉴逺甚注云乙铭不可晓考之博古图汉有青盖鉴铭青羊作青盖又宜子孙鉴铭五资作五谷熟【东观余论】
　　钟鼎铭识
　　三代钟鼎彞器存于今者其间款识唯眉夀万年子子孙孙永宝用之语差可辨认余多茫昧难读谈者以为古文质朴三盘五诰虽诘曲聱牙尚可精求其义自武王周书诸铭外其见于经传者如汤之盘铭曰茍日新日日新又日新防鼎之铭曰昧旦丕显后世犹怠正考父鼎铭曰一命而偻再命而伛三命而俯循墙而走亦莫余敢侮饘于是粥于是以糊余口氏量铭曰时文思索允臻其极嘉量既成以观四国永啓厥后兹器维则祭射侯辞曰惟若寜侯毋或若女不寜侯不属于王所故抗而射女卫礼至铭曰余掖杀国子莫予敢止孔悝鼎铭曰六月丁亥公格于大庙公曰叔舅乃祖庄叔左右成公成公乃命庄叔随难于汉阳即宫于宗周奔走无射启右献公献公乃命成叔纂乃祖服乃考文叔兴旧嗜欲作率庆士躬恤卫国其勤公家夙夜不解民咸曰休哉公曰叔舅予女铭若纂乃考服悝拜稽首曰对以辟之勤大命施于蒸彞鼎扶风美阳鼎铭曰王命尸臣官此栒邑赐尔旗鸾黼黻雕戈尸臣拜手稽首曰敢对天子丕显休命此诸铭未尝不粲然何为传于今者无绪乃尔汉去周未逺武宣以来郡国每获一鼎至于荐告宗庙羣臣上夀窦宪出征南单于遗以古鼎容五斗其铭曰仲山甫鼎其万年子子孙孙永宝用宪乃上之盖以其难得故也今世去汉千年而器宝之出不可胜计又为不可晓已【洪适】
　　石本古器物铭
　　右石本古器物铭余既集録公私所藏三代秦汉诸器款识略尽乃除去重复取刻画完好者得三百余铭皆模刻于石又取墨本聨为四大轴附入録中近世士大夫间有以古器铭入石者然徃徃十得一二不若余所有之冨也【金石録】
　　钟鼎字书
　　钟鼎篆韵七卷皇朝薛尚功集元祐中吕大临所载仅数百字政和中王楚所传亦不过数千字今是书所録凢一万一百二十有五　考古图十卷皇朝吕大临撰裒诸家所藏三代秦汉尊彞鼎敦之属绘之于幅而辩论形制文字　博古图説十一卷皇朝黄伯思撰　宣和博古图三十卷皇朝王楚撰集三代秦汉彞器绘其形范辨其款识増多于吕氏考古十倍矣　钟鼎款识二十卷皇朝薛尚功编考古博古之类也然尤为详备【氏读书志】
　　薛尚功款识法帖十卷【尚功字用敏钱塘人佥书定江军节度判官防事】碑在江州蜀中亦有翻刋者字加肥　薛尚功重广钟鼎篆韵七卷江州公使库板一卷象形奇字一卷　王楚钟鼎篆韵七卷衡州本字少所出在薛字前　吕大临考古图十卷有黑白两様【学古篇】
　　古铜器
　　宋番阳张世南宦游纪闻云辨博书画古器前辈盖尝著书矣其间有论议而未详明者如辨古器则有所谓款识腊茶色朱砂斑真青緑井口之类方为真古其制作有云纹雷纹山纹轻重雷纹埀花雷纹鳞纹细纹栗纹蝉纹黄目飞亷饕餮蛟螭虬龙麟凤熊虎蛇鹿马象鸾防牺蜼鳬双鱼蟠虺如意圜络盘云百乳鹦耳贯耳偃耳直耳附耳挟耳兽耳虎耳兽足防足百兽三螭穟草瑞草篆带【注録于后下同】星带【有注】辅乳【有注】碎乳【有注】立防双防之类凢古器制度一有合此则以名之如云雷钟鹿马洗鹦耳壶之类是也
　　篆带若虬结之势　星带四旁饰以星象　辅乳钟名用以节乐者　碎乳钟名大乳三十六外复有小乳周之
　　如有款识则以款识名如周叔液鼎齐侯钟之类是也古器之名则有钟【有注】鼎尊罍彞舟【有注】卣瓶爵斗【有注】巵【有注】　角【有注】桮敦簠【有注】簋【有注】豆献【有注】锭【有注】斚觚鬲【有注】鍑【有注】盉【有注】壶【有注】盫【有注】瓿【有注】铺【有注】罂【有注】鉴【有注】匜【有注】盘洗盆鋗【有注】杅磬錞铎钲【有注】铙戚镦【有注】奁鉴【即镜】节钺戈矛盾弩机表坐旗铃刀笔杖头蹲龙【有注】鸠车【有注】提梁蛇砚滴车辂托辕之属此其大槩难于尽备然知此者亦思过半矣
　　钟大曰特中曰镈小曰编　舟类洗而有耳　卣音酉又音由中尊器也有攀盖足类壶　斗有耳有流有足流即觜也　觯之豉切酒觞也　角类彞而无柱　簠其形方簋类鼎而矮盖有四足甗牛偃切无底甑也　锭徒径切又都定切　鬲形制同鼎汉志谓空足曰鬲　鍑才宥切玉篇云似釜而大其实类小瓮而有环　盉户戈切又胡卧切盛五味之器也似鼎而有盖有觜有执攀瓿蒲后切类壶而矮　铺类豆铺陈荐献之义罂类釜　鉴盛水器上方如斗底如风窻下设盘以盛之　匜代支切沃盥器　鋗呼切类洗玉篇云小盆也　钲类钟而矮　镦饰物柄者蹲龙宫庙乘舆之饰或云防楯间物鸠车儿戱之具　壶其类有四曰圆曰匾曰方曰温　盫于含切覆盖也似洗様而腰大有足有提攀
　　所谓款识乃分二义款谓隂字是凹入者刻画成之识谓阳字是挺出者正如临之与摹各自不同也腊茶色亦有差别三代及秦汉间器流传世间嵗月寖久其色防黄而润泽今士大夫间论古器以极薄为真此盖一偏之见也亦有极薄者有极厚者但观制作色泽自可见也亦有数百年前句容所铸其艺亦精今铸不及必竟黑而燥须自然古色方为真古器也
