<!-- { "loadSidebar": true } -->
　　孝祥拜覆适一再具书当既关彻即日恭惟尊候万福孝祥少恳赵不疚【缺】慰既出门下极深感激闻以未获刼贼差人督捕此固当然但阅日巳久贼终未可尽获欲告且与追还使臣者渠当日夜究心期于必获也僭易皇恐之极谨拜覆不备孝祥拜覆姨夫判府留守待制侍郎台座
　　张于湖学富帖
　　孝祥顿首再拜左右以何时来泾川官居诸况佳否学富识明进益不巳州县渠能淹久耶台阁须才防有荐者孝祥顿首再拜
　　张于湖临存帖【行书綘色纸本】
　　孝祥昨者过辱临存仰佩敦笃之眷不胜感着之极畏暑如焚恭惟神相行李台候万福孝祥无縁往见益以愧负驰此少致谢悃　右谨具呈应辰提干校书年契兄六月六日年弟张孝祥劄子
　　张于湖岁晏苦寒帖【行书】
　　孝祥伏以嵗晏苦寒即日恭惟提举宗丞持节观风有相贤业台候动止万福孝祥鹿鹿如昨不足言者何当再晤临纸驰乡愿言以时节宣爱身为国即须召用右谨具呈提举宗丞季羔尊兄十二月八日左承议郎充集英殿修撰知平江府张孝祥劄子
　　龙大渊岁华帖【行楷书】
　　大渊窃以岁华将暮寒威益凛伏惟戎政多暇神介靖共台候动止万福大渊即有承顔接词之便预增欣跃谨再奉手讷上诇兴居兼谢来贶　右谨具呈十二月朔日昭庆军承宣使知閤门事两淮抚谕龙大渊劄子
　　王瞻叔即日薄寒帖
　　之望顿首再拜季思通判学士尊亲台座即日薄寒伏惟台候万福帅司差体量贼事想又一出今必巳了可作一书与李承宣恳渠或恐奏功薄霑赏典也漆器见买近得十五哥书报浙东早禾大熟秋间亦旱所谕戍兵六月间作劄子禀庙堂七月间劄下田侯施行李侯已差百人于桂阳二百人屯郴矣得此想可奠枕也大军几时回应办亦良劳也未间保重不宣之望顿首再拜季思通判学士尊亲台座　九婶以次均休百一哥妹方进茂老妻儿女比问有妾无外服饵药须靣见方传
　　洪景严暌违许时帖
　　遵顿首再拜暌逺许时可量向仰之悰里居屛迹不值端便咫尺之问无从而前专使伏枉教赐累楮周谆尉感无巳泾川眡章既久缅计实惠敷施彼民何幸来谕乃欲奉祠何耶未即再晤伏几崈练裒对新渥至扣遵顿首再拜
　　虞雍公钧堂帖
　　钧堂仙集伏惟福本崇大窃闻有长子之戚盛德积善之门岂应有此天道似不可诘矣然去来修短皆前定钧堂露电世法具大定力自有以处此梦苻制干兄荣改事有涯此心望望甚久今得报而喜不啻其身之得也汉上相处甚乐前此每许为文留别当具禀次家信一封谨封纳伏乞钧照乆文皇恐上覆
　　吴寛跋一则见前
　　虞雍公适造帖【行书】
　　允文适造见寻辱访别乐处既久数千里分携可量此心怆恻也蜀墨二种久所秘爱春秋纂例武侯将苑二书文与可石竹大图轴皆蜀善本连二麦光牋鹿角胶霜饼子并以为故人夀入夜仓卒防甚有愧幸收其意也来旦发舟不甚蚤否为修名自閟不胜再三之貇右谨具呈九月二十八日乆文劄子
　　丞相手泽得之于黄舜臣先生家藏时至正二十五年七月六日也嗣孙堪谨识
　　叶梦锡即日初冬帖【行书】
　　衡悚息啓县尉奉议即日初冬薄寒伏惟警捕有相履用多福未縁晤见切冀惠令节宣倚须超擢不宣衡悚息啓县尉奉议侍史
　　汪圣锡中庸毕工帖
　　应辰顿首再拜被【阙数字】审早上起居佳安小保详纳去期集明日未能办须再展昨见许公执云须待中庸毕工方可期集及见梁师乃云中庸毕工当在后月初间局中钱物不足决不可候其期容面禀丞相理防却相闻也不宣应辰顿首再拜子东学士丈
　　胡邦衡台慈分赐劄子【楷书】
　　铨伏台慈分赐细肋上樽敢不跪受然顔有腼矣朝夕奉诣砚庐以谢伏幸台照　右谨具呈宫使中书舍人台座正月望日左奉议郎赐紫鱼袋胡铨劄子
　　曾纯甫惠诲帖【行书】
　　觌啓惠诲喜闻朝寒万福践长重问餽之及拜况铭荷谨上状不宣觌啓上子发承事
　　曽纯甫枫桥帖【行书】
　　觌啓枫桥堵在望中念欲重诣久不克被诲存喜聆清适舟车北来道俗之誉蔼然信名下无虚士也不宣觌启上温老
　　王梅溪宠示室铭帖
　　十朋伏宠示室铭题跋并和诗三复钦叹诗词意俱工但过情之誉非所敢当耳铭跋髙深防妙然有所未谕者不欺二字岂晩学无力量之人所敢拟议以是名室自知得罪窃效古人坐右铭聊以自警云尔张丞相以合天人为不欺深得中庸谨独论语一贯之旨其说非不广大其为训戒也亦深且至矣而髙见以为未广如是则吾夫子所谓惟天为大吾谁欺欺天乎之语亦未广耶近世学者多流入于异端反以吾圣人之道为小又以天为小而求其所谓大于虚无荒唐清浄寂灭不騐无实之间是之所谓大者非欺而何不谓贤者过之而亦为是说也大是饶舌及神游毗耶离城稽首丈室等语虽出于戏翰弄墨然先圣贤所不道六经所不载恐非先生长者为后学之训未敢承教金华子之学亦杂于佛老至其读和韩诗有想见大颠师不应谈濯磨之句识者伟之圣道不明久矣诸儒不能无罪因髙论雄文之及辄敢布其狂言十朋惶恐　右谨具呈左奉议郎充集英殿修撰权发遣饶州军州事王十朋劄子
　　王季海上恩帖【行书】
　　淮竢罪机廷每慙无补上恩过厚延寘政涂恳免莫从夙夜震惧曲承雅养首遗庆缄感服之私非笔舌所既尚幸台照　右谨具呈中大夫参知政事王淮劄子
　　范石湖诲帖
　　成大白诲先夫人志中欲改定数处即已如所教一一更窜添入久巳冩下草子正以一两处疑封题在书案数月矣而未敢遣一则今之所增赠典及诸孙及壻官称姓名等皆是目今事而仆作志乃是吾侪在湖蜀时恐公检出来却是一病若不以此为病则可耳公可更细考而详思之若有所疑即飞介见谕当即日面报不敢复如前日之迟徊二则本欲力拙自书而劣体日增乏不能如愿不知吴兴想不乏能书者就令朱书于石尤良便耳挥汗草草率略不罪不罪成大再拜
　　范石湖金橘帖
　　成大饷金橘三百枚荷意珍厚迟面叙感　右谨具呈十月日端明殿学士中大夫前建康府范成大
　　范石湖玉候帖【行楷书】
　　成大顿首上问尊妗宜人玉候万福十姐儿女辈悉布起居之礼朗娘侍奉均胜女甥甚难容聊慰目前也诸院安佳何时得至后堂耶新法玉麟春十斗并鲊黄雀各十瓶巴段四缶伴书以渎椒盘一笑一笑成大再拜
　　范石湖中流一壶帖【行草书】
　　成大再拜上问二嫂宜人懿候万福老嫂儿女辈悉拜起居之礼朗娘侍奉均庆元日四哥见过却云得大哥书近曾不快从善书又来为渠覔丹闻大段虚弱甚悬悬也四哥云得其侄书交之只批数字耳不知先之彼中曽得书否钟医舍我而它之亦縁贫病交攻可亮想数曾相见如闻钱卿颇周其急可谓中壶也平江有委不也成大顿首再拜
　　范石湖春晚晴媚帖
　　成大维时春晩晴媚昨惟知郡中大旅食燕居台候神相万福贤郎来辱惠书审问动静且拜妙画之贶并用慰感小隐自是益增辉矣迩者返渔樵粗支风露无足云贤郎具道公干事委曲恨此荒寂不能効尺寸谩作郑丈书致恳细与贤郎言之其它固似笔舌能既并须续驰禀矣恳未知防并惟冀厚衞以前亨复慰此愿望右谨具呈三月日中大夫提举洞霄宫范成大劄子
　　谢昌国倾耳剀切帖
　　谔昨日承埀访倾耳剀切之谈执事如有遇其魏郑公陆宣公之流亚乎更冀日究时用不患无特达之知也拙句漫资一笑区区尚容面详　右谨具呈益夫宣教旧友三月三日朝散郎试右諌议大夫谢谔劄子
　　朱文公编辑文字帖
　　熹顿首拜覆窃闻卜筑钟山以便亲养去嚣尘而就清旷使前日之所蹔防而寄赏者今遂得以为耳目朝夕之玩窃计雅怀亦非独为避衰计也甚善甚感所恨未获一登新堂少快心目耳喻鄙文此深所不防者但向来不度妄欲编辑一二文字至今未就见此整顿秋冬间恐可録净向后稍间当得具藁求教也所编乃通鉴纲目十年前草创今夏再修义例方定详略可观亦恨未得拜呈须异时携归请数日之间庶可就得失耳末由承晤伏纸驰情熹顿首上覆
　　龚璛吴均杨溥金幼孜杨荣五跋俱见前
　　朱文公与侄六十郎帖
　　书呈朱六十秀才叔朝奉大夫致仕熹实封　八月廿日书报六十郎贤侄叔重人来得书知比日为况安佳足以为慰又闻有析居之扰想见诸事不易此即纳禄又有嫁遣之累窘不可言想吾侄既无馆地亦是此模様无可奈何只得忍耐耳墓木摧倒此合与小七郎及四九侄五四侄诸人商议打并若本位那得修庄固善然亦须吾侄同八十侄与众人说过此不及一一作书也叔重人还附此草草余惟自爱房下诸孙一一安乐埜必自有书诸儿女妇孙一一附问叔熹白
　　杨维桢钱惟善沈存端周伯琦陶九成五跋见前朱文公赐书帖【行书】
　　熹昨赐书感慰之剧偶有小职事当至余姚归途专得请见人还拨冗布禀草草余容面既　右谨具呈提举中大契丈台坐六月【缺】日宣教郎直秘阁提举两浙东路常平茶盐公事朱熹劄子
　　朱文公与时宰二手劄【行书】
　　熹前者便中累奉钧翰之赐去月末间拜啓略叙谢诚窃计已遂登彻继此未遑嗣问下情但切瞻仰熹前所具禀减税请祠二事伏想已钧念矣但延颈计日以俟赐可之报而杳然未有闻衰病之躯日益疲惫旧症之外加以洞泄不时兼旬未止两目昏澁殆不复见物如此作字但以意模索写成其大小浓淡略不能知又以鄙性狭劣不能自觉簿书期防之间又不敢全然旷弛日夕应接吏民省阅文案若更旬月不得脱去即精神气血内外枯耗不复可更支吾矣至于郡计空乏有失料理犹未暇以为忧也今有劄目申恳乞赐怜念二公之门不敢数致私书亦已各具禀劄托刘尧夫国正宛转关白矣论道之余赐以一言俾得早从所欲实不能无望于门下东望拜手不胜祈扣之切伏乞钧照右谨具呈宣敎郎权发遣南康军事兼管内劝农事朱熹劄子
　　熹昨日道问已具禀劄到婺偶有豪民不从教者不免具奏申省闻其人奸猾有素伏想丞相于里社间久已悉其为人特赐敷奏重作行遣千万幸甚熹即今走三衢前路别得具禀次　右谨具呈正月十六日宣教郎直秘阁提举两浙东路常平茶盐公事借绯朱熹劄子吴寛陈敬宗廖庄李东阳四跋俱见前
　　吴云壑急足帖【行书】
　　急足回收书忻审岁晏沍寒所履康胜示及告命已领良荷介注多感多感已专人为夀有怀并载前幅矣兹得以略琚上复夀甫观使太尉贤弟　氊已附纳
　　杨廷秀首夏清和帖【草书】
　　万里伏以首夏清和恭惟达孝宫使判府中大新拜祝厘髙蹈事外天相台候动止万福万里素餐有箸亡补县官未以罪乃庇焉所逮知感知幸尚遥良觌致几尽珍爱理即膺予环之宠　右谨具呈四月廿二日朝请郎守尚书左司郎中兼太子侍读杨万里劄子
　　陆放翁拜违言侍帖【行草书】
