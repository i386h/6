<!-- { "loadSidebar": true } -->
　　右军书于发笔处最深留意故有上体过多而重左偏含蓄而迟葢自上而下自左而右下笔既审因而成之所谓文从理顺操纵自如造化在笔端矣故不雕琢而新不挥霍而劲不矫激而遒手舞足蹈不害为倾欹冠裳佩玉不病其拘检竒形异状不失于纵诞冲平淡不流为枯槁若化工之于万类浓纎质冶各极其趣而特因物赋之而已故人见其字体一成若不可易不知右军能极尽其自有者耳想其平生不出以示人有子如子敬尚欲俟其自悟故子敬书豪爽迭宕特以求胜于父政不知坐此乃为失之也岂家鸡是厌固不如好野鹜者耶真大醉之言可谓痛着一鞭矣而子敬竟不悟才固有独至者也况后世乎
　　字本无分骨肉自笔阵图传后世乃屑屑为言不知骨生于笔肉成于墨笔墨不可相离骨肉何所分别人多不悟作书之法乃留意于枯槁生硬以示骨效丑于浓重拥肿以见肉二者不可得兼并其一体而失之不知古人之书轻重得宜肥瘦合度则意态流畅精神飞动众妙具焉何骨何肉之分也唐文皇讥子敬之无骨不言多肉意亦可见故评书者但当以枯润劲弱为别可矣
　　锋在画中则左右皆无病此书家精一之传也作篆于此法更不容毫髪假借唯大篆下笔湏尖及收笔又湏锋出则知一得笔行便收归画中以为掣笔之地葢起伏转换自然之势如此今观二王落笔处多有侧锋向外者昧者但谓侧以取妍不知落笔稍偏正所以济正锋之不及未几而卒归于正间有一画全偏者随以正锋承之所谓出竒应变偶一为之耳若谓侧笔专以取妍则是藏锋书絶无姿态矣可乎
　　书之大小本无二法自仲将登凌云垩帚成飞白始称大者愈难世因目为署书似是自成一家其实大字收还即成小字小字展放即成大字但湏气足以葢之眼底有成字即一笔书就乃免钩勒近俗耳
　　唐诸书家当以虞永兴称首欧禇薛正相次永兴庙堂真书圆秀浑成深得右军三昧率更用笔极为不茍警防竒峭其所独得唯于起止转折处颇露圭角晋人之法于是小变矣禇河南雅尚姿媚其用笔又异率更葢是手指转动笔锋雕琢而成婵娟罗绮溢纸动心而古法之亡过半矣观米氏父子沿袭余波不待末流始为申韩也严沧浪有云论诗以李杜为准挟天子以令诸侯故予论书一以右军律诸家倘有以夸诞罪我何敢辞焉
　　汤临初书指卷下
　　姜尧章云草转真折其言巳谬又云真以转而后遒草以折而后劲直长语耳夫真不可折犹草必用转书之古今高下正系于此书固以转而后遒实不因折而始劲若谓劲生于折则古法澌尽矣葢遒如人之一身筋脉聨络精神贯穿可以骑射驰骋可以上竿蹋壁劲如人臂强足健坚实凌厉止属遒中一节故有劲而乏遒未有遒而不劲者也唐自欧虞禇薛而下迨乎顔柳亦犹诗之有晚唐矣二公见前代作者法度森然不师其意而泥其迹乃创作一体务以雄健加人遂使晋魏萧散温润之风一切委地在当时即称为干禄书巳不免佐史之讥昔人谓诗家之视靖节犹孔门之视伯夷以晋魏而视二公又不侔矣
　　本朝沈氏兄弟学古而失之遂成浅俗姜永嘉学沈而不得其流丽处輙复叅入顔柳二家永嘉不足深辩作法于凉祗可为顔柳惜耳江河万古流自不可废其盈其涸故不在畎浍间也
　　书贵质不贵工贵澹不贵艶贵自然不贵作意质非鄙拙之谓也清庙明堂大雅斯在是巳澹非浮易之谓也大酒至味存焉是巳自然非信手放意之谓也不事雕琢神气浑全险易同涂繁简一致是巳大凡古人书初览似少意味至于再至于三精神益生出没始见近世书伸纸一目殊觉可喜展玩稍久疵纇毕陈此何故焉今之浮俗者多古之沉著者胜也要之文章与时高下书亦宜然但能一意法古梦寐求之久之必有所合恐无俟借材于异代也
　　宋人评书犹其论诗多不可据余无论也苏黄米三公可谓博观深诣矣乃其言不能无长公以鲁公比子美以为能事巳毕遂终身委质焉寜谓后世无人乎瘗鹤铭书极冲澹之趣鲁直学之颇得其防秀处如登览诸刻直超长公而上之若草书则学藏真而不至误藏真者也米南宫论书甚刻父子一师禇河南至谓河南非欧虞所能比肩则过矣祝京兆真行尽出二王独颠草由于鲁直呉人以其易学益赝作以杂之是京兆以草书自掩其名也
　　元赵呉兴书世谓早学师宜官晚学李北海师宜官不可得而知矣今观呉兴真行得意处本出大令北海固不得而臣之也所不可知者妍丑错陈瑕瑜互见恐是少作循名者早为流播遂使人目为呉兴体耳又云呉兴见鲜于伯机书始知上学晋魏今伯机书固多有也即使呉兴见之而始改所从可谓青出于蓝矣
　　论画者先观气次观神而后论其笔之工拙世固有笔工而神气不全者未有神气既具而笔犹拙者也作书既工于用笔以渐至熟则神采飞气象超越不求工而自工矣神生于笔墨之中气出于笔墨之外神可拟议气不可捉摸在观者自知之作者并不得而自知之也
　　书必先生而后熟亦必先熟而后生始之生者学力未到心手相违也熟而生者不落蹊径不随世俗新意时出笔底具化工也故熟非庸俗生不凋踈今去汉魏晋人数千年矣人间翻搨既已失其真矣具眼者一见佳本便觉触目醒心恍若对面同时之人向搨临摹竟不得其髣髴此则生之説也故由生入熟易由熟得生难书者心画此子云之言也柳诚悬因有心正笔正之説宋人遂据以为断案此似然而实不然也譬之以木石为人衣冠坐立描冩极似非不俨然庄肃也而色笑蹈舞一之不具即庄肃何取焉晋人虽称蔑弃礼法至于作字实其用意处张懐瓘评中散草书加右军数等使非功用精宻何以至此已不类其为人矣若防以为简堕使然则不作可矣右军在晋最闲经世顔之推谓其人品最高惜为书所掩右军之比中散其人又可知乃其书则风流醖借翺翔物表葢法有固然不必斤斤以心术为校也世有文章徳业然名世者即不事铅椠举而登之钟王之列其孰从而信之
　　急就为古人絶学至本朝唯宋仲温以此得名甚自矜重秘惜其法不以语人今观其书作意太过乏古人不尽之味葢急就中之颠素也蔡中郎八分书平画及波皆极长纵笔势无复余剩其法类世所传曹娥碑瘗鹤铭实祖之钟太尉又入以行书流动之趣葢八分体本简古故运笔欲得踈畅急就之法萌芽于此既作急就则己浸淫草书必湏收敛斩截便易痛快使有苍然之色不待倾侧牵引以为竒也不然则直作近草可耳此书家之微防輙尽发之
　　颠素并称自昔巳然不知长史非藏真比也智永书法承受有绪藏真从而光大之圣母之与自叙体制不同而各极其分量葢巳超凡入圣矣长史笔多偏枯所得古法葢少今有学藏真而失之者似从长史门墙中来为非一日矣学者诚能于篆而下徧观名书从头一一理防自然目中如辨黑白言説虽多要之无益故不能画而语画不能书而评书皆妄也
　　秦程邈始为书今官本所载米南宫虽指为伪作然形体实不可废即今真书也后汉王次仲始为八分蔡琰云割李斯小篆去八分存二分故名八分是法居十分之八据此则隶应先出曹喜蔡中郎俱后汉人想其世代相次一时流传互相习学俱师次仲亦不可知但谓隶是八分之流真书又与不类则不应斯籀古篆尚存见闻而法絶无基绪古人书谱品目悉具卒无专举正楷为言者此明隶即真书无疑要之程邈作隶时去篆法未尽八分既出隶反近之不若晋唐以还一洗篆法别成堂奥故昧者相沿不能自决耳又张懐瓘云秦王次仲始作八分非后汉之次仲则八分固与隶书并出矣大小二篆生八分子美葢有据云
　　世传右军好鵞莫知其説葢作书用笔其力全凭手腕鵞之一身唯项最为圆活今以手比鵞头腕作鵞项则亦高下俯仰前后左右无不如意鵞鸣则昻首视则侧目刷羽则随意浅深眠沙则曲藏懐腋取此以为腕法而习熟之虽使右军复生耳提面命当不过是非谑谭也想当时兴寄偶到且知音见赏兼为后世立话柄耳或者以为昙鵞羣羽毛有异故特好之何殊説梦耶学书最忌近俗诸体皆然真书尤甚徐东海谓大蹙令小小放令大踈肥令宻宻瘦令踈此最误后学书家之罪人















　　六艺之一録卷二百九十六
　　钦定四库全书
　　六艺之一録卷二百九十七　　钱唐倪涛撰
　　歴代书论
　　宋沈作喆寓简　论书八条
　　羲献以书名世无间然矣然王氏一门自多能书者如丞相导大司马敦太保太子詹事筠荆州刺史廙丹阳尹僧虔黄门侍郎涣之防稽内史凝之豫章太守操之中书令恬领军洽散骑常侍徽之东海太守慈特进昙首卫将军珣中书令珉皆世受笔法往往造微入妙葢平居见闻易熟易为工不作难也予观后魏卢志与其子谌皆法钟繇书子孙累叶世有能名至邈已上兼善草伯源尤谨家法白马公崔工卫瓘体其家亦多名翰浩为最善故魏之工书者有崔卢二门亦王氏之比耶然王氏家学才华尤着非特书之一艺而已王筠自叙云世传安平崔氏汝南应氏其家相继以文称然不过二三世而已未有七叶之中名徳重光人人有集如吾门之盛者也考其言信然
　　笔法自萧翁以来模冩比拟取诸物象始尽其妙如为心画传神也谓钟元常行间茂宻如云鹄防天羣鳬戏海王右军如龙跳天门虎卧凤阁张芝如汉武好道冯虚欲仙羊欣如大家婢为夫人举止羞澁终不似真萧子云如危峰阻日孤松一枝荆轲负剑锋力难当李镇东如芙蓉出水文采鲜明索靖如王谢子弟纵复不端爽有一种风气献之如河朔少年举动沓拖不可奈何王僧虔如飘风忽举鸷鸟乍飞阮研如贵防失品不复排斥英贤王褒凄断风流势不称貌师宜官如朋羽未息举翮自逝陶隠居如呉兴小儿形质未成而骨格峭拔呉施如新亭倡人一往州出语便意态生袁崧如深山道士见人便退缩张融如辨士对独语不回行必防理又书苑谓卫夫人如玉壶冰瑶台月婉然芳树穆若清风逸少飞白雾縠卷舒烟空炤灼索靖草书絶世名曰虿尾银钩张旭谓禇河南用笔如印印泥如锥画沙又谓草书孤蓬自振惊沙坐飞亚栖自谓飞鸟出林惊蛇入草懐素得古钗脚鲁公得屋漏痕窦臮谓李斯钗头屈玉鼎足垂金凡此不唯取像工妙亲切语亦甚竒或类滑稽可喜又有韦续九品书李嗣真书评等议论不及于前矣
　　王僧虔工书当宋武世常用掘笔书以拙见容至齐高帝与论书则诵言曰臣正书第一草书第二陛下草书第二而正当第三臣无第三陛下无第一其言不让畧无隠情葢以齐高帝比宋孝武为不忌嫉臣下故也书一技耳人主自贤而嫉能至使其臣下有隠情避祸者况天下事治乱成败听言用材之间有大于此者乎故欲尽人之能者莫若至诚而有容也
　　学书者谓凡书贵能通变葢书中得仙手也得法后自变其体乃得传世耳予谓文章亦然文章固当以古为师学成矣则当别立机杼自成一家犹禅家所谓向上转身一路也
　　韩退之尝得李阳冰所藏科斗文孝经及汉卫宏官书两部至宝蓄之以归公好古书也而卒以予归公又尝得古画人物曲极其妙谓非一工人所能运思葢集众工之所长虽百金不愿易以赵侍御之所亲摹也而卒以予赵君此二物皆世之宝而退之不难以予人退之可谓不溺于多爱者矣今人有蓄书画者往往耳剽不识真所藏未必善非古人合作也而扃固什袭不忍出以示人至不敢自展玩可谓陋且愚矣
