<!-- { "loadSidebar": true } -->
　　説文解字三十卷　晁氏曰汉许慎纂李阳氷刋定伪唐徐再是正之又増加其阙字　陈氏曰凡十四篇并序目一篇各分上下卷凡五百四十部九千三百五十三文重一千一百六十三雍熈中右散骑常侍徐奉诏校定以唐李阳氷排斥许氏为臆説末有新定字义三条其音切则以唐孙愐韵为定　容斋洪氏随笔曰许叔重在东汉与马融郑康成辈不甚相先后而所着説文引用经传多与今文不同摭逐书十数条以示学者其字异而音同者不载所引周易百谷草木丽乎土为草木丽乎地服牛乘马为犕【音备】牛乗马夕惕若厉为若夕寅其文蔚也为斐也乗马班如为驙如天地絪缊为天地壹防所引书帝乃殂落为放勋乃殂窜三苗为□【塞也音倅】三苗又阛圜升云半有半无獂有爪而不敢以撅及以相陵懱维緢有稽之句皆云周书今所无也所引诗既伯既祷为既祃既裯新台有泚为有玼焉得谖草为安得藼草论语荷蒉为荷臾防裘为衣又有跢予之足一句孟子源源而来为謜謜接淅为滰淅【滰其两反干渍米也】左传有凉为牻防芟夷为癹夷【癹音发】国语觥饭不及壶飱为侊饭不及一食如此者甚多
　　説文字源一巻　崇文总目唐李腾集初李阳氷为滑州节度使李勉篆新驿记贾耽镇滑州见阳氷书叹其精絶因命阳氷侄腾集许慎説文目録五百余字刋于石以为世法云
　　説文解字韵谱十卷　晁氏曰南唐徐锴撰锴以许慎学絶取其字分谱四声殊便检阅然不具载其解为可恨颇有意再编之
　　説文解字系传四十巻　陈氏曰南唐校书郎广陵徐锴楚金撰为通释三十篇部叙二篇通论三篇袪要类聚错综疑义系述各一篇锴至集贤学士右内史舎人不及归朝而卒锴与兄齐名或且过之而归朝通显故名出锴上此书援引精博小学家未有能及之者　巽岩李氏序曰汉和帝永元十二年太尉祭酒许叔重始为説文解字十四篇凡五百四十部其文九千三百五十三后二十一年当安帝建光元年叔重子仲乃具以献晋东莱防令吕忱继作字林五卷以补叔重所阙遗者于叔重部叙初无移徙忱书甚简顾为它説揉乱且传写讹脱学者鲜通今徃徃附见説文盖莫知自谁氏始陈左将军顾野王更因説文造玉篇三十巻梁武帝大同末献之其部叙既有所升降损益其文又増多于叔重唐上元末处士孙强复修野王玉篇愈増多其文今行于俗间者强所修也叔重专为篆学而野王杂于隶书用世既久故篆学愈防野王虽曰推本叔重而追逐世好非复叔重之旧自强以下固无讥焉大厯间李阳氷独以篆学著名时称中兴更刋定説文仍祖叔重然颇出私意诋诃许氏学者恨之南唐二徐兄弟实相与反正由旧故锴所著书四十篇总名系传盖尊许氏若经也惜其书未布而锴亡本朝雍熙三年锴兄初承诏与句中正葛湍王惟恭等详校説文今三十卷内系传徃徃错见岂其家学同源果无异欤锴无恙时苦许氏偏傍奥密不可意知因令锴以切韵谱其四声庻防检阅力省功倍又为锴篆名曰説文韵谱其书当与系传并今韵谱或刻诸学官而系传讫莫光显余搜访嵗乆仅得其七八阙卷误字无所是正每用太息盖尝谓小学放絶乆矣欲崇起之必以许氏为宗而锴兄弟最其亲近者如阳氷林罕郭忠恕辈等俱当收拾采掇聚为一书使学者复覩纯全似非小补顾力有所不及耳韵谱仍便于检阅然局于四声则偏傍要未易见乃因司马光所上类篇依五音先后悉取説文次第安排使若鱼贯然开编即可了也説文所无而类篇新入者皆弗取若有重音则但举其先而略其后虽许氏本在上去入声而类篇在平声亦移在平声大氐皆以类篇为定类篇者司马光治平末所上也先是景祐初宋祁郑戬建言见行广韵乃陈彭年丘雍等景徳末重修繁省失当有误科试乞别刋定即诏祁戬与贾昌朝同修而丁度李淑典领之寳元二年书成赐名集韵度等复奏集韵添字极多与彭年雍等前所修玉篇不相参协乞别为类篇即以命洙洙寻卒命胡宿代之宿奏委掌禹锡张次立同加校讐宿迁又命范镇代之镇出而光代之乃上其书自集韵类篇列于学官而广韵玉篇防矣然小学放絶讲习者寡独幸其书具存耳所谓广韵则隋仁夀初陆法言等所共纂次而唐仪凤后郭知等又附益之时号切韵天宝末陈州司法孙愐者以切韵为谬略复加刋正别为唐韵之名在本朝太平兴国及雍熙景徳皆尝命官讨论大中祥符元年改赐新名曰广韵今号集韵则又宝元改赐也切韵广韵皆不如集韵之最详故司马光因以修类篇集韵部叙或与广韵不同锴修韵谱尚因之今五音先后并改从集韵盖类篇亦以集韵为定故也呜呼学无小而古则谓字书之学为小何哉亦志乎学当由此始尔凡物虽防必有理存何况斯文幼而讲习磨礲浸灌之乆逮其长也于穷理乎何有不则躐等陵节君子不贵也今学者以利禄之路初不假此遂一切弃捐不省喜字书者求其心画端方已絶不可得但肆笔趂姿媚耳偏旁横竪且昏不知矧其文之理耶先儒解经固未始不用此匪独王安石也安石初是説文覃思颇有所悟故其解经合处亦不为少独恨求之太凿所失更多不幸骤贵附和者益众而凿愈甚盖字有六义而彼乃一之虽欲不凿得乎科试竞用其説元祐尝禁之学官导谀绍圣复用嗜利禄者靡然风从凿説横流泪防道眞此吾苏氏所以力攻王氏而不肯置也若一切置此弗道则又非是本国家既不以此试士为士者可以自学矣乃未尝过而问焉余窃哀之虽老矣犹欲与后生共讲习此故先为此五音韵谱且叙其指意云　又后序曰某在武陵尝与贾直孺之孙端修因徐楚金兄弟説文解字韵谱别以类编所次五音先后作五音谱其部叙仍用许叔重旧次盖楚金兄弟本志止欲便于检阅故专以声相从叔重当时部叙固不暇存既存当时部叙则于偏旁一切都置之宜矣然偏旁一切都置则字之有形而未审厥声者岂不愈难于检阅乎此宝元所以既修集韵必修类编修类篇盖补集韵之不足处也集韵类篇两者相顺则字之形声乃无所逃检阅之难果非所患故某初作五音谱不敢紊叔重部叙旧次其偏傍皆按堵如故独依类篇取集韵翻切所得本音以序安顿粲然珠连不相杂揉古文竒字毕陈立见颇自谓于学者披阅径防不媿楚金兄弟之言矣书既成未敢出也防得请归眉山惟吾乡家氏三世留意篆学多所纂述每欲持此书相与考评精觕或増或损而去乡逾一星终及归则旧游零落尽矣后生虽多俊才不复肯以小学为事所谓五音谱者遂束之髙阁兹来遂宁适与余杭虞仲房相遇仲房能为古文竒字声溢东南凡江浙扁牓与其它金石刻多仲房笔其乗暇则出五音谱求是正焉仲房喜曰此要书也便可刋刻与后学共之复何待某曰姑徐之试为我更张其不合者已而仲房谓某曰五音谱发端实因徐氏则此谱宜以徐氏为本则所谓以声相从其平上去入自有先后固不容颠倒叔重部叙亦何可独异盖即用徐氏旧谱参取集韵卷第起东终甲而偏旁各以形相从悉依类篇今若此则説文解字形声具存此谱于检阅岂不愈径防但不免移徙叔重部叙耳某曰叔重部叙旧次起一终亥世固未有能通其説者楚金实始通之其书要自别行两不伤赋诗断章取所求而已复何待亟谓仲房镂板流布嗟夫小学放絶乆矣自是其复兴乎若论小学源委则载前纪矣繇崇宁以来用篆籀名一时者呉兴则张有谦仲歴阳则徐竞明叔而仲叔最所善者独张谓某曰明非谦敌也谦作复古编其笔法实继斯氷其辨形声分防画剖判真伪计较毫厘视楚金兄弟及郭恕先尤精密其有功于许氏甚大今其书具在明何敢望耶某曰明非谦敌信然谦不务进取用心于内成此书时年五十余矣晚又弃家为黄冠师殆世外士陈了翁实爱之重之特识篇首夫岂若明之攀援姻戚茍入书艺局登进未防旋遭汰斥乎两人相去何翅九牛毛因是亦可得吾仲房胸懐本趋遂并复古编重刋刻云
　　字林五卷　陈氏曰晋令吕忱撰太一山僧云胜注按隋唐志皆七巻三朝国史志惟一巻董氏藏书志三卷其集説文之漏略者凡五篇然杂揉错乱未必完书也
　　玉篇三十卷　晁氏曰梁顾野王撰唐孙彊又尝増字僧神珙反纽图附于后　陈氏曰大约本説文以后汉翻切音未备但云读如某其反切皆后人所加多踈朴脱误至梁时四声之学盛行故此书不复用直音矣其文字虽増多然雅俗襍居非如説文之精覈也又以今文易篆字益以舛讹世人以篆体难通今文易晓故説文遂罕习要当寻其本原也
　　像文玉篇二十卷　崇文总目唐释慧力撰据野王之书裒益众説皆摽文示象
　　玉篇解疑三十巻　崇文总目道士赵利正撰删略野王之説以解字文
　　重修玉篇三卷　崇文总目皇朝诏翰林学士陈彭年与史馆校勘呉鋭直贤院丘雍等重加刋定
　　证俗音字四巻　崇文总目齐黄门侍郎顔之推正时俗文字之谬援诸书为据凡三十五目
　　广韵五卷　晁氏曰隋陆法言撰其后唐孙愐加字凡四万二千三百八十三前有法言长孙讷孙愐三序　陈氏曰开皇初有刘臻等八人同诣法言共为撰集长孙纳言为之笺注唐朝转有加増至开元中陈州司法孙愐着成唐韵本朝陈彭年等重修中兴书目云不知作者按国史志有重修广韵皇朝陈彭年等景祐集韵亦称真宗令陈彭年丘雍等因陆法言韵就为刋益今此书首载景徳祥符勅牒以大宋重修广韵为名然则即彭年等所修也
　　景祐集韵十卷　陈氏曰直史馆宋祁郑戬修定学士丁度李淑典领字训皆本説文余凡例详见于序説文所无则引它书为解字五万三千五百二十五皆旧増二万七千三百三十一
　　名苑　丞相温文正公撰自序窃以为备万物之体用者无过于字包众字之形声者无过于韵今以集韵本为正先以平上去入众韵正其声次以説文解字正其形次以训诂同异辩其理次以经传诸书之言证其实命曰名苑其有法制云为时迁物变者亦略叙其沿华欲人知其源流变态云尔至于鱼虫草木之类虽纎苛烦碎非忼慨君子所当用心然亦书名之一节尔至于三才道徳礼乐善恶真伪之名辅佐世治其功亦不细哉所谓文武之道未坠于地在人贤者识其大者不贤者识其小者将来君子好学乐道庻防亦有取焉
