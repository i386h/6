<!-- { "loadSidebar": true } -->
　　右髙宗皇帝御札一十有九寿皇圣帝御札一十有二赐臣先大父和王臣存中也寿皇圣帝御札有八赐臣先父枢密臣倓也国家讐耻之痛自建炎及隆兴天子锐志未尝一日不北向也义激于心志形于词此所见者特其大略也开大帅府之初大父遭逢简抜宏济艰难而后期于克复而后已嗣圣龙飞中兴老臣惟大父在焉总师旅壮戎昭强敌慴遁又将以有为也而大父亡矣先父继被擢用晋位枢庭军政重寄亦备见于亲洒之笔岂茍然哉伏读而叹两朝眷倚之异未有如大父之隆而先父受知于夀皇岂止焜燿一时而已哉如徒积玩寳笥隠而不见俾圣谟神算弗克彰显是臣蔽天地之大义没祖父之至宠岂所以侈大贶昭令绩也用敢采求药石编次刋上庶几贻之后代永永光明若夫翰墨飞蟠灿然霞绮之映汉烱然星辰之下垂顾臣么防安敢廹视臣无任钦戴皇惧而已　绍熙四年五月旦日朝奉郎直秘阁通判临安军府兼管内劝农事赐绯鱼袋臣杨文皥拜手稽首恭书
　　君上眷顾之重臣子忠勤之笃可以动天地可以感鬼神可以正纲纪昭昭烈烈万世不能冺也伯髙杨徴君出示宋髙宗付其祖杨和王父子御札及病风热赐祛风丹并切嘱不可犯以艾火炙灸之帖于乎分则君臣情逾父子骨肉后之忠臣孝子览斯帖者世虽古今亦感激重有启于懐也其卖国背亲之徒宁不愧乎　时至正二十六年嵗丙午三月十有二日乌延思敬跋【仝上】
　　外有周博杨士竒俞镕贝翺顔慤周子治陈继杨溥等八跋文繁不及备録

　　六艺之一録卷三百十三上
<子部,艺术类,书画之属,六艺之一录>
　　钦定四库全书
　　六艺之一録卷三百十三下　　钱唐倪涛撰
　　歴朝书谱三下
　　帝王后妃四
　　宋
　　孝宗
　　孝宗讳眘字元永太祖七世孙秀王偁子绍兴二年育于禁中三十二年立为皇太子即皇帝位淳熙十六年传位皇太子帝之重华宫上尊号曰夀皇圣帝【宋史本纪】
　　髙庙尝临兰亭赐夀皇于建邸云可依此临五百本【老学庵笔记】
　　隆兴三年虞允文使蜀太上赐御书圣主得贤臣颂上又为之制跋【宋史虞允文传】
　　隆兴中上书崔寔政论赐辅臣【宋史范成大传】
　　淳熙三年太上赐官家御书急就章并金刚经官家却进御书真草千文太上甚喜云大哥近日笔力甚进上起谢同皇太子蟠松下防御书诗【干淳起居注】萧燧知枢密院孝宗每称其全防善类诚实不欺手书二十八将传以赐【宋史萧燧传】
　　乾道八年赐进士黄定等御书益稷谟淳熙中御书旅獒篇赐进士姚頴等书唐元稹牡丹诗扇赐呉琚书刘禹锡诗赐张子仁书杨杰二轩记赐子仁书白居易七徳舞赐翰林学士周必大御书梅诗赐歩帅岳建夀御书扇赐殿帅郭棣书杜牧战论赐皇太子御书诗赐濮王士輵永阳王居广书琅邪山诗赐呉琚书苏轼四诗石湖二字赐范成大淳熙十二年洪迈直禁林赐宸翰唐白居易诗一首宋鲍照舞鹤赋一轴【玉海】
　　聚景园清波门外堂扁皆孝宗御书【泗水潜夫南宋宫殿记】孝宗笔法之妙明堂严宗祀之恭经阁崇奎章之奉赐书懋进士之训诗篇侈臣工之荣钩珥昭回超冠八法【洪迈野防猥槀】
　　孝宗书有家庭法度【书史会要】
　　隆兴二年中秋日臣觌等从上诣徳夀宫谒见朝回上御内殿语臣等为政恤民之道甚难往者苏湖潦饥发封桩赈济运纲稽缓出内帑助调小民犹有琼林大盈之言安知吾心哉顾政不勤则荒民不卹则怨人心然也吾常戒慎不敢怠忽臣觌等拜手稽首谨称贺曰诚如圣言毋以逸豫为期而思海宇之广邉境之虞必使人物咸若登春防跻夀域而后可同乐也猗欤盛哉上是日阅唐史至太宗与张素语隋主有好专之失亲洒宸翰以寄其思推广当时太宗为治之意语臣等曰吾行有不逮即时奏毋隠故书此以赐卿臣觌谨捧领谢无任感激伏书于下八月十六日中大夫秘书监丞兼左谏议臣曾觌记【式古堂书画彚考】
　　宋孝宗书千字文
　　臣以绍兴丁丑中词科今上皇帝在普安邸数对宫寮称其试程逮庚辰九月召试馆职太上皇帝喜所对防谕宰相陈康伯参政朱倬欲除挍书郎宰执奏选人只当为正字偶不记前朝李邴等例耳上又宣谕他日当令掌制康伯亲为臣言如此未几自依格改秩而挍书丞郎著作阙员进拟皆不及【阙】　虽简记然非侍从台谏未尝亲批壬午夏察官陈良祐引执政汪澈荐举之嫌出台为郎五月御笔监察御史寻阙谏官同僚为臣必选臣测圣意不在此果就下用袁孚为正言今上受禅累月遂擢左史兼外制此则两宫本指也后十七年叨贰大政表谢太上云銮坡召试金口襃许以能文欲其掌制乏援助庙堂之上甘滞留馆阁之中会台察之虗员简宸而亲擢皆记实也暨入谢徳寿宫太上尽记本末面赐御书千字文一轴前者执政罕尝得此退而伏读太上御制翰墨志云智永禅师逸少七代孙克嗣家法居永兴寺阁三十年临逸少真草千文择八百本散在浙东后并禊帖传弟子辨才唐太宗三召恩锡甚厚求禊帖终不与善保家传抑可重也余得其千文藏之今观宸奎所临疑皆是本渊民旦之外又缺才字按米芾云呉郡滕元发家藏辨才弟子所书并阙永字以尊智永兹拜赐书却有永而无才字岂非辨才门人别本欤谨刻于石歴叙遭遇之由以示后世淳熙七年七月日通议大夫参知政事荣阳郡臣周必大恭题
　　宋孝宗御书心经
　　淳熙十四年嵗在丁未孝宗皇帝元命之年也二十二日防庆圣节亲洒宸翰书心经于禁中观堂先是上天竺山再建观堂既成住山妙珪求记于臣尝登之石矣嘉定二年孟夏之十日珪又来言蒙皇帝赐以孝宗所书真迹愿得跋语并刻之山中臣仰惟孝宗皇帝圣学髙明度越前古是时在位已二十有六年不倦于勤治体已定而进徳不已退朝余暇防心内典深味禅恱比户五千余卷而此经独名以心盖千经万论之至要也列圣在御相传以仁忠厚积累福祚延永苏轼有云惟佛与佛乃识其真臣谨书于下方以诏后世【攻媿集】
　　宋孝宗书用人论
　　正献公以乾道五年秋八月升昭文相其冬对选徳殿诏撰用人说今载在集中与所被宸翰文虽异而指则同猗其盛哉君以是戒其臣臣以是复其君开诚布公兼众尽下孜孜若弗及焉凡以敕时几而厘帝命云耳诗曰鸢飞戾天鱼跃于渊岂弟君子遐不作人猗其盛哉后五十又八年靖州逐臣魏某获拜观于公之子宿追惟一时明良之会不胜忾慕谨拜手稽首书于下方【鹤山集】
　　宋孝宗卹刑御笔
　　臣案王制大司冦以狱之成告于王王命三公参听之三公以狱之成告于王王三宥然后制刑然则聼狱议刑者真宰相事也古之论刑者曰惟克天徳自作元命配享在下君相之所以祈天永命正在于此宜孝宗皇帝以属之二府大臣与洪文惠公时以宰相承诏命当是时厐恩厚泽渗漉海寓和气融液如嵗方春此孝宗之徳而公与其僚奉行之功也呜呼盛哉【西山集】
　　宋孝宗书阿房宫赋
　　臣闻有心法有书法心法见于所书之文书法见于字画之际恭惟皇帝陛下挺生知之圣躬天纵之能万机余闲不以声色为娱珍玩为好惟留神翰墨恬养天和所书之文必圣贤格言所作之字备古今众体宸奎藻丽与雷霆风云同变化之用岂特以翔鸾翥鳯下与钟王辈较能于位置防画间哉今书杜牧赋圣意所寓尤邃于兴寄盖欲敦舜禹之俭鉴亡秦之侈以安飬斯民混一区宇为心非止游笔墨三昧而已臣寔何人乃获斯荣拜赐荣耀蔀屋亦光感幸之情无以自见谨昧死拜手稽首賛述于右复镵琬琰传示子孙垂诸无穷以无忘圣明之休命【松隐文集】
　　宋孝宗书贞观遗事
　　昔宋陵尝以唐太宗事问其臣王安石安石对曰陛下当法尧舜既南渡国势削弱阜陵慨然有志于当世其手书贞观数事盖有所奋发也患盗而推本亷耻忧国而防乎欲盛论政而谨于择臣其尧舜之事也本之以尧舜之心不其盛乎此阜陵之意也传曰君子多识前言往行以畜其徳有天下国家者所宜鉴哉至顺史臣虞集谨书【道园学古録】
　　宋孝宗御书王褒贤臣颂
　　右王褒圣主得贤臣颂乾道八年先忠定王守福唐孝宗皇帝御书遣使繇郡治所赐也始忠定为直讲时尝沐是赐实署御名且书王字于后是后缴帖以进遂复被是赐焉猗欤盛哉惟圣主之得贤臣唯髙宗傅说事相脗合方王之为直讲訏谟定计盖已见于三善之陈告监先王之成宪惟孝宗足以承式克钦承旁招俊乂惟忠定足以继旧学之素夫岂若持守希阿光禹辈然哉故其在相位也知恢复为正论时有未至则宁受众诮而不避相位三月正色引去未几符离溃师张魏公首乞速定和议则昔之未敢出师盖实在是家居十年王之心事露白于天而昔之言恢复者皆大言取官位一无所成就至是君臣交孚过阙入对寳画森着实彰厥防非偶然也桷之外大父敷文户部为王嫡孙是生防稽郡君桷实亲出学术荒薄为国朝史官十五年获纂金宋旧史简帙繁广犹未克就五世孙公升王之大宗获寳是卷他日愿上于太史俾有考焉延祐七年十月己酉外曾孙具官袁桷拜手顿首谨书【清容居士集】
　　光宗
　　光宗讳惇孝宗第三子绍熙五年皇子嘉王即位尊为太上皇帝【宋史本纪】
　　皇甫履隐庐山光宗在东宫特书神泉二字【何晏九江志】庆元二年五月诏详定官许及之编次太上领尹日御笔为七十一册总目一册御笔六十五轴兵籍一册十一月上诣夀康宫恭进圣安夀仁太上皇帝领尹御笔案牍共七十一卷【玉海】
　　宋光宗御书
　　乾道壬辰春臣佐春官兼直翰林院坐不草新除两签枢答诏以外祠罢光宗在储极对官僚数惜臣去淳熙乙未召还孝宗简注方厚自兵部侍郎选兼端尹光宗实賛之陪侍六年凡御制御书或面赐或签名封送真行粲然室藏多矣逮戊申嵗独在揆路孝宗将内禅屡令留身讨论典礼初议巳酉春北使出门即择日传授偶闻太史言二月旦太阳蚀九分臣密奏云太子听政浃旬不应便讲之礼可少展否孝宗大以为然曰朕亦可以当灾遂定上旬壬戌吉因奏太子生于丁邜是日天地徳合犹陛下生于丁未而壬午嵗受禅也退不敢以语人至正月末春坊姜特立相过云宫中人人知上元后举典礼今悄然何也但逊谢云此非外庭敢与闻特立不恱而退间言或自此入辅初政之二月内外相睥睨遂请罢政绍熙庚戌起镇乡部避言官恳免明年三省拟郑侨帅长沙光宗曰周某前宰相合先除授乃知天心念旧非我可度甲寅巽位后数月臣亦谢事君臣契合固岂偶然比敬裒髙宗孝宗御书一二大者刻石附以光宗翰墨各为之跋恭念绍兴庚辰孝宗封真王三皇子共置小学教授一员专差馆职选较书郎王十朋充顷之十朋轮对力攻杨存中又在王邸议賔主礼异同十二月壬子选小觧兼职徙越之宗丞而去馆职多阙臣任正字为之首宰执不欲自下越进他人特降谕防云今后王府小学教授阙馆职学官通差殆为臣设明日遂用国子博士刘藻丙辰擢藻祠部郎中当觧教授而不觧新制墨未干也是则光宗就傅臣不得一至讲堂讵知六年居詹省乎敬书以示子孙使知被遇三朝本末如此为臣不易虽幸免于大戾归美报上老矣无能为也抑诗有之倬彼云汉为章于天言天子为法于天下也又曰追琢其章金玉其相言万民观而乐之也臣之志愿不在兹乎嘉泰四年二月旦【平园集】
