<!-- { "loadSidebar": true } -->
　　先荆翁习举业时即得赵书光福碑记置墨床笔格间时一展玩也已未春董太史过余舍因观此卷着数语后李玺卿见之以宰衡鉴未确为题云赵松雪书光福重建塔铭结搆用荐福兴福二碑稍松活耳观者以为仿李太和则失之矣未几余重罹不悯君实太翁同珂雪亲家来奠欵斋头复见是卷喟然疏前之未尽焉乃余竟为殡事所需鬻诸蔵玩并去赵迹至今犹怅先泽之不存也第卷留汪氏印记可验他年子孙或有遘之者未知得合浦珠还否时值崇祯癸酉秋余获文敏公翫花羙人图有嵗月不我与之叹因识所録碑记后云禾兴汪砢玉【瑚网】赵魏公楷书湖州妙严寺碑记【楷书纸本横卷公自篆卷首】
　　右湖州妙严寺记一道盖赵文敏墨迹端雅而有雄逸之气在其意欲托之金石故不草草湖州公桑梓岂昔寺僧与公善而得之然得此亦自不凡矣灵芝主僧雨庵得而蔵焉又乞予书数语亦岂凡僧也耶惜予语不能超凡有愧于公之书耳成化戊子十月七日永寜一客【印文曰公绶瑚网】
　　松雪记妙严寺中有云妙严乃佛心所见之事相也观此书端妙严重知为松雪心中所见之事相焉又云幻十八开士于殿中金碧耀以此文此字勒坚珉树诸殿中其光彩与开士争光不惟耀一时而已灵芝瞻上人得其真迹可不寳蔵之乎张震跋【同上】赵公书寺记予昔跋之兹来雨庵又有请焉请之意盖欲予志今昔嵗月昔为成化戊子十月七日予归自永寜今为辛夘十月八日来自丹邱一俯仰间四见寒暑人生聚防防何良可叹惜公书已不待赞予又未识幸一再阅是嵗十月二日灯下公绶书于芝园深处【印文曰嘉禾姚氏同上】
　　芝园深处予宿之屡矣兹来为成化甲午中秋雨庵将移住上天竺竺国山前复肯着予行迹也耶雨庵索予送住上竺诗予归速弗克就因出自卧轴请再志嵗月日诗则俟予补书别纸也【同上】
　　赵公书法晋人所以妙絶今古余谬赞公书屡矣前此笔路犹未入公格范不意老年又复私淑公之书法固不待赞赞之者无间于徃古来今无间于簪绂韦布则公之书得之于心应之于手通之天下使右军复生亦必叹赏兰亭裹鲊墓田等帖料容其一着脚也雨庵以余言为何如壬寅孟夏丑日逸史姚绶记【同上】
　　赵文敏书妙观三清殿等记
　　昔人之计乆逺者莫如金石刻文止矣乃赵文敏公亲书妙观三清殿记石而纸墨若新物之系于收蔵良非细故云此记乃苏州一大故实其实迹当善蔵之【书画舫】
　　赵子昻书翔鸾寺记
　　鸡林人为此文简洁髙古信此何地无才宜太尉之求而文敏之书也间驸马都尉赵公出以见示遂题于后【东里续集】
　　赵子昻书大通阁记
　　仙人称五通所不能通者出轮回之外耳佛法则六通丰丽遒逸肉骨停整其学李北海殆如玉环之于飞燕虽任吹多少而霓裳一曲足掩前调后当有题名及胜国诸公跋惜为俗子益以松雪道人伪欵及印章污其前后遂成蛇足聊为拈破留之勿令览者有兰亭之讼也【弇州山人藁】
　　赵子昻书妙观重修三门记
　　越石于天启之元得文敏所书殿记于清溪曹起莘家展至后叚觉语胍龃龉深以为惑后三年又得三门记于五茸何氏阅之乃悟其首尾互装向非越石嗜古狥竒遇即收之则延津之合难矣文敏此书有太和之朗而无其佻有季海之重而无其钝不用平原面目而含其精神天下赵碑第一也不易得不易得【恬志堂集】
　　赵子昻临东方朔画像赞
　　赵松雪临王右军东方朔画像赞跋云右军小楷存于代者惟乐毅论黄庭经及东方朔画赞耳余深爱此墨本画赞笔意清古思齐有此以情求之不我靳也乃为临此本归之王敬美谓当时魏公临以与思齐深恐不得当寜知今日赵迹昻于古搨数等耶然元美跋赵临黄庭经又以为古搨有飞天仙人之致赵虽极意终为所形何也【六研斋笔记】
　　赵魏公临黄庭经
　　吴能逺氏出赵子昻临黄庭经前有梁楷经相书画皆精　又云赵子昻临黄庭外景经白麻真迹按公自跋盖盛年之笔为束季博作也【书画舫】
　　赵子昻临十七帖
　　右军十七帖唐宋名贤多有临搨但得其彷佛耳今观吴兴赵公所临此帖与右军笔法纎毫不爽真得意之书也后之学者殆难复措手今进之公蔵于进学斋真不易得也巴西邓文原谨题【式古堂书画彚考】子昻临右军十七帖非子昻不能为此书然观者掩卷知为吴兴笔也大抵效古人书在意不在形优孟效孙叔敖法耳献之尝窃效右军醉笔右军观之叹其过醉献之始愧服以为不可及此其形体当极肖似而中不可乱者如此能书者当自知之【懐麓堂集】学书者师晋王氏乃为善学若近代吴兴赵公又其髙第弟子也公于右军书尤喜临十七帖此则马抑之刑曹所蔵一日持示适客有自锡山来者亦出一本观之笔画肥瘦稍异然俱出公手无疑客又言吾族人尚蔵其一亦真迹也于一日之间所闻见者已得三本乃知此帖盖为公平日书课所谓精疲力以学书为事业用此终老而穷年不免如欧阳子之所讥者然欧阳子又谓古人作书初非用意逸笔余兴淋漓挥洒使人骤见精絶徐而察之愈无穷尽夫其书之妙如此岂一举笔而遂能哉盖其功已用于平日乆矣故世传右军临池学书池水尽黒因有墨池之名事之有无固不足辨然果欲其书法之妙虽由天资人品而学力所至亦不可诬观于吴兴公足以騐之矣【匏翁家蔵集】
　　赵子昻快雪时晴大书
　　赵公展快雪时晴为大书与昔人触兰亭同一机括如画龙者胸中先有全龙则或大或小随时变化在我矣此四字公为黄君子乆作子乆以遗莫君景行遂以名其斋云至正五年九月二十日黄溍观【黄文献公集】
　　右军张侯帖唐人硬黄所临米南宫定为神品并叙其传者本末而字多朽阙赵文敏公为书于后帖中快雪时晴一语最为佳絶复展书之笔势结宻咄咄逼真使南宫复起见当敛袵二者俱蔵景行氏嗟乎径寸之珠盈尺之璧小大或殊皆至寳也得而合之是岂偶然也耶河南张翥敬题于武林史局【蜕庵集】晋尚清言虽片言只字亦清快雪帖首尾廿四字耳字字非后人所能道右军之髙风雅致岂専于书耶赵文敏公以松雪名斋特表章首四字而大书之亦岂无谓欤此幅可与帖并传天地间散落异防何幸而合之于莫君寳之寳之汴叚天佑【六砚斋二笔】
　　晋人为书每能径丈一字方寸千言盖其胸中自有全牛故或大或小皆有游刃之地若赵文敏书法虽特起今代而其所造诣实追晋人及观快雪时晴四大字信乎与右军帖髙致无异想当其运笔之时意合手从亦不自知其有今昔大小之间故能得其神趣之妙使苐以形骸索诸古人恶足以及是哉藁城倪中敬书于武林安国里之和陶轩【同上】
　　古人临帖妙在得其意度不特规规于形似而已赵文敏公临右军帖为尤多余家蔵快雪帖乆矣公反覆题识于上可见其珍重之深也又摘此四字展书之虽大小形似之或殊其意度则得之矣遂掲之斋中以并传不朽云南屏隠者莫昌识【同上】
　　子昻快雪时晴四大字乃是题张伯雨临右军帖者后有徐幼文画亦佳【书画舫】
　　赵子昻临大令四帖
　　赵魏公留心字学甚勤羲献帖凡临数百过所以盛名充塞四海者岂无其故哉后生小子朝学操觚暮輙欲擅书名者可以一笑矣今观张唯编修所蔵临大令四帖书其末以示解事者【宋学士集】
　　赵子昻七观帖
　　右七观帖元袁文清公所作以赠程文宪公致仕南归而赵文敏公之所书也余家有公小楷帖如黄庭乐毅皆临古人书独此帖出公自然之趣惜纸墨未甚佳耳此刻今在四眀余得之陈孟颙秀才【东里续集】余多得七观帖独此本纸墨差胜彭百链浙东还所恵者【同上】
　　程文宪之归袁文清之文赵文敏之书皆所谓得意者也而具于斯盛哉所惜当时刻手不及耳余所得者独此本差眀白盖鄞士吴友麟所恵者【同上】
　　赵魏公与丈人判簿二帖
　　今人观赵承防书但见其晚年纵逸为胜殊不知妙年应规入矩有如此帖者不由规矩而纵逸是犹疾行无善歩也识者试与评之至治三年九月廿五日后学钱良右题【六砚斋二笔】
　　松雪老人书法在中年时一笔不苟怡怡然得天趣此惟识者能知之泰定元年八月二十日陇西李皓见于吴氏文房【同上】
　　吴兴公字画之妙不待赞咏而知是帖盖在兵部时所与江南故人者王谢防拖风气不可复作抚卷为之太息吴郡陆友仁记【同上】
　　李西台书名重一时而东坡乃谓虽可爱终可鄙虽可鄙终不可弃予尝妄意借为子昻方丈大字之评闻者瞿然固难为浅见寡闻者道也至其尺牍挥洒奕奕有晋人一种风气亦不可掩岂易及哉未能上下古今书画之变而窥其妙遂欲出意品题恐不免纷纭儿辈之侮也泰定甲子季秋蜀梁子寅书【同上】吴兴松雪公名髙当代而书法之妙盖牢笼今古出入羲献也此二帖虽盛年所书然其轻清流丽之画得超妙入神之变有非后人所可及者淳卿寳之无泰定五年三月一日梁谿生王礼宾观【同上】
　　松雪先生翰墨之妙名贯一代其下笔之势出规入矩洒落超逸非钟王不足与议也至其晚年笔迹尤为妙絶金石所刻后学之士多所师法今观此二帖前人风流余韵典型具在不觉起敬吴门邱宗【同上】书法自唐顔栁以来多尚筋力而乏风韵然尚筋力者则失于狂躁喜风韵者则过于软媚求其兼善而适中者亦难矣至宋李建中蔡君谟辈追踪六朝见称于时论者犹谓未能尽善本朝赵魏公识趣髙逺跨越古人根柢钟王而出入晋唐不为近代习尚所窘束海内书法为之一变后进咸宗师之或缄之箧笥或传之金石不能悉数也此二帖规摹羲献其第一帖絶与圣教序相类非有墨池笔冡之功者岂易及此披玩叹服因识其后至正二十五年秋七月既望卢熊书【同上】
　　右赵魏公丈人节干月窗判簿二帖节干即公舅氏管公直夫月牕不知何人想亦是管姻家跋者十有三人陆友仁谓兵部时书按帖意以除授未定欲遣二姐归侍二姐管夫人仲姬也公以至元丙戌入京除兵部郎中后二年始以夫人北上不应先有是语或是元贞元年自济南赴史馆时而是嵗竟归吴兴意者未归时所遣不可知也二帖行笔秀润与他书殊不类是早年学思陵书如此其署名犹循宋习或谓出圣教序者非也管公无子公奉之甚至既没建孝思道院以主其祀亦厚矣哉沈润卿氏蔵魏公书甚富疑此帖有异特以相示余为考订嵗月定为史馆时书甲子衡山文璧【同上】
　　赵子昻评宋人十一家帖
　　薛道祖薛昻之子黄长睿黄履之子二父皆邪人而其子乃以善书知名士亦不可不游于艺哉子昻此评乃是效米老也紫阳山方回题【式古堂书画彚考】
　　赵松雪四帖
　　右赵公四帖中一帖与鲜于太常有南来防晤之语盖至元丁亥为兵部郎中奉使还家时所发是嵗公年三十有三常闻故老云公早年学思陵书及入仕后与鲜于公徃还始専法二王此帖殆初学晋人时耶若与晋之三帖皆率意而作莫不精妙虽无嵗月要为晚年书无疑且其中有邓善之签浙之语邓公签浙在延祐间公时六十余矣观者或疑此书如出两手故为详疏其事【甫田集】
　　赵子昻乞药手帖
