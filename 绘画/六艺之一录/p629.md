<!-- { "loadSidebar": true } -->
　　苕溪渔隠曰余为闽中漕幕常被檄于北苑修贡葢熟知其地矣造茶堂之后鳯凰山之麓有一泉覆以华屋榜曰御泉其广三四尺深五六尺甃其底止留泉眼特一小井耳泉之东西二十余歩间两山廽抱各有小溪涧水流出其水皆可造茶即无深水潴蓄滙以为潭者子由所言咮潭其地初无之又安得潭中石苍黒坚致如玉以为砚乎又云嵗贡龙鳯团不得鳯皇咮潭水则不成此言愈误也子瞻亦云建州鳯皇山如飞鳯下舞之状山中有石声如铜鐡作砚至羙如有肤理此殆玉徳也疑其太滑然至溢墨熈寕五年国子博士王颐始知以为砚而求名于余余名之曰鳯咮又曰仆好用鳯咮石砚然议者异同葢少得真者为黯黮滩石所乱耳余于丛话前集已辨鳯咮砚非出于北苑乃剑浦黯黮石蘓氏伯仲为王颐所绐信以为然故反以此滩石为乱真耳
　　东坡鳯咮石砚铭曰帝规武夷作茶囿山为孤鳯翔且嗅下集芝田啄琼玖玉乳金沙散虚窦残璋防璧泽而黝治为书研羙无右至珍惊世初莫售黒眉黄眼争妍陋蘓子一见名鳯咮坐令龙尾羞牛后余至冨沙按其地里武夷在富沙之南建安县去城二百余里北苑在富沙之北建安县去城二十五里北苑乃龙焙每嵗造贡茶之处即与武夷相去逺甚其言帝规武夷作茶囿者非也想当时传闻不审又以武夷山为鳯皇山故有山为孤鳯翔且嗅之句其实北苑茶山乃名鳯皇山也北苑土色膏腴山宜植茶石殊少亦顽燥非研材余屡至北苑询之土人初未尝以此石为研方悟东坡为人所诳耳若劒溪黯淡滩有一种石黒眉黄眼自旧人以为研余意鳯咮研必此滩之石然亦与武夷相去逺矣【此一则见前集】
　　蘓子由鳯咮石砚铭云北苑茶冠天下嵗贡龙鳯团不得鳯皇山咮潭水则不成潭中石苍黒坚致如玉以为砚与笔墨宜世初莫知也熈寕中太原王颐始发其妙吾兄子瞻始名之然石性薄厚者不及寸最后得此长愽丰硕葢石之杰子瞻方为易传日効于前与有功专为之铭曰陶土涂凿崖石之蠧頴之贼涵清泉閟重谷声如铜色如鐡性滑坚善凝墨弃不取长叹息招伏羲揖西伯发秘藏与有力非相时谁为出
　　苕溪渔隠曰新安龙尾石性皆润泽色俱苍黒缜宻而可以敌玉滑腻而能起墨以之为砚故世所珍也石虽多种惟罗纹者眉子者刷丝者最佳东坡为孔毅父作龙尾研铭云澁不留笔滑不拒墨肤而糓理金声而玉徳此罗纹石也又诗云君不见成都画手开十眉横云却月争新竒逰人指防小颦处中有渔阳胡马嘶又不见王孙青琐横双碧肠断浮空逺山色书空性命何足论坐费千金买消息迩来防乱愁天宫谪向君家书砚中小窗虚幌相妩媚令君晓梦生青红此眉子石也汪彦章诗云氷蚕吐茧抽银忽仙女鸣机号月窟云绡裂断掷残繻沦入空山作尤物中书君老不任事蛛网陶空俗骨故令玉质傲松腴万缕秋毫出没此刷丝石也砚谱曰歙石出于龙尾溪其石坚劲大抵多发墨故前世多用之较其优劣龙尾逺出端溪上砚録云歙石其最可尚者每用墨讫以水涤之泮然尽去不复留渍于其间是足过于端石矣端溪石则色贵青紫声欲清越向日视之有芒入水渍之无瑕备此四者乃为佳品也李长吉诗云端溪石工巧如神踏天磨刀割紫云佣顽挹水含满唇暗洒苌冷血痕刘梦得答唐秀才赠紫石砚诗云端州石砚人间重赠我应知正草元阙里庙中空旧物开方灶下岂天然玉蟾吐水霞光浄彩翰揺风綘锦鲜东坡铭曰与墨为入玉灵之食与水为出隂鉴之液葢言其发墨与滋润也研谱云端石有鸜鹆眼为贵眼石病也余谓不然若犀象之有纹皆物之竒也乌得以病言之旧见士人王尧佐所蓄端砚其一眼正圆大若芡实青緑黄相重其色鲜羙自外至心凡六七重诚为罕得也惟端石乃有眼流传四方以此为辨若唐州紫石有絶佳者与端石乱真特以其无眼故得以辨之研谱又云青州紫金石文理粗亦不发墨独不云唐州紫石葢出于近嵗余尝侍亲之官合肥合肥与唐邓相去非遥商人多贩此紫石砚来因置得之虽色泽可爱然腻甚不发墨计世间必多有此砚往往人皆以为端石矣緑石出于洮河研谱云性愞不起墨不耐乆磨山谷与文潜皆云坚可磨刀剑余未尝见之故莫能定其是否也山谷从人覔緑石研云乆闻岷石鸭头緑可磨桂溪龙文刀莫嫌文吏不知武要试饱霜秋兎毫文潜和鲁直惠洮河之石氷壶研诗云洮河之石利剑矛磨刀日解十二牛千年边地困沙砾一日见寳来中州黄子文章妙天下独驾八马森幢旒平生笔墨万金直竒煤利翰盈箧收谁持此砚叅几案风澜近手寒生秋抱持投我弃不惜副以清诗帛加璧明窗试墨吐秀润端州歙州无此色铜雀台瓦砚以古物而见贵于世瓦色颇青其内平莹厚有及寸者上多印工人姓氏皆八分书也六一居士答谢景山遗古瓦砚歌略云髙台已倾渐平地此瓦一坠在蓬蒿苔纹半减荒土蚀战血曽经野火烧败皮敝网各有用谁使镌镵凸与凹东坡作山谷铜雀研铭云漳濵之埴陶氏我厄受成不化以与真隔人亡台废得反天宅遇发丘将复为麟获頴濵遗老云客有防河朔登铜雀废台得其遗瓦以为砚甚坚而泽归以遗余为之铭畧云土生万物而能长存铜雀初成万瓦云屯得水而挺得火而坚水干火冷而土不迁石质金声水火则然防毁栋摧谁使独全披榛得之如见古人来为我研明窗细氊东观余论云研谱言相州真古瓦朽腐不可用世俗尚其名尔今人乃以澄泥如古瓦状埋土中乆而研之然近有长安民献秦武公羽阳宫瓦十余枚若今人筩瓦然首有羽阳千嵗万嵗字瓦殊不朽腐其比相州瓦又増古矣则知相州古瓦未必朽腐葢传闻之误尔研録云红丝石出于青州黒山其理红黄相叅二色皆不甚深理黄者其丝红理红者其丝黄其纹上下通彻匀布渍之以水则有湿液出于其间以手摩拭之乆而黏着如膏若覆之以匣至开时数日墨色不干经夜即其气上下蒸濡着于匣中有如露自得兹石而端歙之石皆置之巾笥不复视已研谱云红丝石砚者君谟赠余云此青州石也得之唐彦猷云须饮以水使足乃可用不然渴燥彦猷甚竒此砚以为发墨不减端石东坡云唐彦猷以青州红丝石为甲或云惟堪作骰盆葢亦不见佳者今观云庵所藏乃知前人不妄许尔余今折衷此三説东坡之説与彦猷合而永叔之説太过余尝见此石亦润泽而不枯燥但坚滑不甚发墨彦猷知青社日首发其秘故着砚録品题为第一葢自竒其事也至永叔乃谓红丝石砚须饮之以水使足乃可用不然渴燥若是则非砚材矣因记谈苑云徐工篆好笔砚归朝闻邺人耕地时有得铜雀台古瓦琢为砚甚佳防所亲调补邺令嘱之经年寻得古瓦二絶厚大命工为二研持归而以授铉得之喜即注水将试墨瓦瘗乆燥甚得水即渗尽又注之随竭有声啧啧焉笑曰岂铜雀之渴乎终不可用与常瓦砾无异然则永叔之説无乃类此乎
　　右胡仔苕溪渔隠丛话
　　唐李峤咏砚
　　左思裁赋日王充作论年光随锦文发形带石岩圆积润循毫里开池小学前君苖徒见谁咏士衡篇
　　唐杜甫咏石砚
　　平公今诗伯秀发吾所羡奉使三峡中长啸得石砚巨璞禹凿余异状君独见其滑乃波涛其光或雷电聨坳各尽墨多水逓隠见挥洒容数人十手可对面比公头上冠正质未为贱当公赋佳句况得终清宴公含起草姿不逺明光殿致于丹青地知汝随顾盻
　　唐李贺杨生青花紫石砚歌
　　端州石工巧如神踏天磨刀割紫云佣刓抱水含满唇暗洒苌冷血痕纱帷昼暖墨花春轻沤漂沬松麝熏干腻薄重立脚匀数寸光秋无日昏圆毫促防声静新孔砚寛顽何足云
　　唐李山甫古石砚
　　追琢他山石方圆一勺深抱贞惟守墨求用每虚心波浪因文起尘埃为废侵凭君更研究何啻直千金
　　唐卢仝赠徐景仁石砚别
　　灵山一片不灵石手斵成噐心所惜鳯鸟不至池不成蛟龙干蟠水空滴青松火錬翠烟凝寒竹风揺逺天碧今日赠君离别心此中至浅造化深用之可以过珪璧弃置还为一片石
　　唐李咸用谢友生遗端溪砚
　　寻常濡翰次恨不到端溪得自新知己如逢旧觧携翫余轻照乗谢次等悬黎静对胜凡客闲窥忆好题娲天补剩石昆剑切来泥着指痕犹湿停旬水未低呵云润柱础笔彩饮虹霓鹆眼工谙谬羊肝士乍刲连澌光比镜囚墨腻于防书信成池黒吟须到日西正夸忧盗窃将隠怯攀跻捧受同交印矜持过秉珪草颠终近旭嬾癖必无嵇用合縁鹦鹉珍应负防稽贞姿还落落寒韵或凄凄风月情相半烟花势岂迷宜从方袋挈枉把短行批碊小金为斗澄玉作隄
　　右诗隽类函
　　即墨侯传
　　石虚中字居黙南越髙要人也性好山水隠遁不仕因采访使遇之于端溪谓曰子有朴质沉厚之徳兼有竒相体貎紫光嘘呵润澈颇负材噐但未遇哲匠琢磨耳礼不云乎玉不琢不成噐人不学不知道子其谓矣今明天子御四海六合之内无不用之材无不成之噐我今奉命巡察天下风俗采访海内遗逸安敢輙忘厥职见贤不荐者欤子无恋溪泉自取沉弃耳虚中曰仆生此南土逺在峡隅自不知材堪噐用既辱采顾敢不唯命是从采访使遂命愽士金渐之规矩磨礲不日不月果然业就虚中噐度方圆皆有边岸性朴谨黙中心坦然若汪汪万顷之量也采访使以闻于有司考试之与燕人易元光研覈合道遂为云水之交有司荐于上上授之文史登台省处右职上利其噐用嘉其谨黙诏命常侍御案之右以备濡染因累勋绩封为即墨侯虚中自歴位常与宣城毛元鋭燕人易元光华隂楮知白常侍左右皆同出处时人号为相湏之友
　　史臣曰卫有大夫石碏其先颛帝之苖裔也出靖伯之后曰甫甫生石仲仲之后曰碏春秋时仕卫世为大夫焉即墨侯石氏与卫大夫即不同也葢出五行之精八音之灵岳结而生禀质而名懐寳为玉吐气为云发硎利刃与天地常存者也
　　右文嵩四友传
　　万石君罗文传
