<!-- { "loadSidebar": true } -->
　　申屠氏跋谓石刻与史所载不同者数字今按史云有子不嫁石刻作而嫁史云杀之无罪石刻作无辜史云和安敦诚石刻作敦勉则又跋中之所未及漫识之【同上】
　　秦始皇刻石凡六皆铺张其灭六王并天下之事其言黔首风俗在泰山则云男女礼顺慎遵职事昭隔内外靡不清净在碣石门则云男乐其畴女修其业如此而已惟会稽一刻其辞曰饰省宣义有子而嫁倍死不贞防隔内外禁止滛佚男女絜诚夫为寄豭【正义曰豭牡猪也左氏定公十四年传既定尔娄猪盍归我艾豭寄豭者淫于他室】杀之无罪男秉义程妻为逃嫁子不得母【卲氏曰母云者母之也】咸化亷清何其繁而不杀也攷之国语自越王句践栖于会稽之后惟恐国人之不蕃故令壮者无取老妇老者无取壮妻女子十七不嫁其父母有罪丈夫二十不取其父母有罪生丈夫二壶酒一犬生女子二壶酒一豚生三人公与之母生二人公与之饩内传子胥之言亦曰越十年生聚吴越春秋至谓句践以寡妇淫佚过犯皆输山上士有忧思者令游山上以喜其意当其时盖欲民之多而不复禁其淫佚传至六国之末而其风犹在故始皇为之厉禁而特着于刻石之文以此与灭六王并天下之事并提而论且不着之于燕齐而独着之于越然则秦之任刑虽过而其坊民正俗之意固未始异于三王也汉兴以来承用秦法以至今日者多矣世之儒者言及于秦即以为亡国之法亦未之深攷乎【碑帖考】
　　秦之罘山刻石
　　维二十九年旹在中春阳和方起皇帝东游廵登之罘临照于海从臣嘉观原念休烈追诵本始大圣作治建定法度显著纲纪外教诸侯光施文惠眀以义理六国囘辟贪戾无厌虐杀不已皇帝哀众遂发讨师奋武德义诛信行威燀旁逹莫不賔服烹灭彊振救黔首周定四极普施明法经纬天下永为仪则大矣哉宇县之中承顺圣意羣臣诵功请刻于石表垂于常式其东观曰维二十九年皇帝春游览省远方逮于海隅遂登之罘昭临朝阳观望广丽从臣咸念原道至明圣法初兴清理疆内外诛彊武威旁畅振动四极禽灭六王阐并天下菑害絶息永偃戎兵皇帝明德经理宇内视聼不怠作立大义昭设备噐咸有章旗职臣遵分各知所行事无嫌疑黔首改化远迩同度临古絶尤常职既定后嗣循业长承圣治羣臣嘉德祗诵圣烈请刻之罘【史记本文】
　　右之罘山秦篆遗文才二十一字曰于乆远也如后嗣焉成功盛德臣去疾御史大夫臣徳其文与峄山碑泰山刻石诏语同而字画皆异惟泰山为真李斯篆耳此遗者或云麻温故学士于登州海上得片木有此文岂杜甫所谓枣木传刻肥失真者耶【集古录】凡二十一字文与史记所载二世诏同而不完或传其文刻于片木麻温故学士得之于登州海上疑后人所传模也【集古録目】
　　右秦之罘山刻石按史记始皇纪二十九年登之罘山凡刻两碑今皆磨灭独二世诏二十余字仅存后人凿石取置郡欧阳公集古录以为非真又云麻温故学士于登州海上得片木有此文岂杜甫所谓枣木传刻肥失真者此论非是盖甫指峄山碑非此文明矣之罘在秦属东莱今属登州【金石录】
　　李斯篆图经云在牟平县西北九十里之罘西顶上【访碑录】
　　之罘山刻石可辨者十九字在登州【金石略】
　　秦李斯玉筯篆今存二十一字在山东莱州府文登县【格古要论】
　　之罘山刻石秦始皇刻字画剥落在山东登州府福山县东北【古今书刻】
　　右秦之罘山刻石所存仅二十字盖二世诏也欧阳公谓其刻与泰山峄山文同而字画皆异而惟以泰山为真吾子行譔周秦石刻音释亦谓其与琅琊石文皆不类秦刻而不收录及考之董氏书跋谓峄山刻字与泰山似异疑古人于书形类不一则此又有不当疑者予又安能定是非于其间哉【金薤琳琊】
　　此刻汝州帖亦尝载之然字仅十五予家所藏视汝帖多御史大夫臣五字盖宋莒公赐书堂本也【同上】
　　秦琅琊台刻石
　　维二十六年皇帝作始端平法度万物之纪以眀人事合同父子圣智仁义显白道理东抚东土以省卒士事已大毕乃临于海皇帝之功勤劳本事上农除末黔首是富普天之下抟心揖志器械一量同书文字日月所照舟舆所载皆终其命莫不得意应时动事是维皇帝匡饬异俗陵水经地忧恤黔首朝夕不懈除疑定法咸知所辟方伯分职诸治经易举措必当莫不如画皇帝之明临察四方尊卑贵贱不逾次行奸邪不容皆务贞良细大尽力莫敢怠荒远迩辟隐専务肃庄端直敦忠事业有常皇帝之德存定四极诛乱除害兴利致福节事以时诸产繁殖黔首安寜不用兵革六亲相保终无冦贼驩欣奉教尽知法式六合之内皇帝之土西渉流沙南尽北戸东有东海北过大夏人迹所至无不臣者功盖五帝泽及牛马莫不受德各安其宇维秦王兼有天下立名为皇帝乃抚东土至于琅琊列侯武城侯王离列侯通武侯王贲伦侯建成侯赵亥伦侯昌武侯成伦侯武信侯冯毋择丞相隗林丞相王绾李斯卿王戊五大夫赵婴五大夫杨樛从与议于海上曰古之帝者地不过千里诸侯各守其封域或朝或否相侵乱残伐不止犹刻金石以自为纪古之五帝三王知教不同法度不明假威鬼神以欺远方实不称名故不乆长其身未殁诸侯背叛法令不行今皇帝并一海内以为郡县天下和平昭明宗庙体道行德尊号大成羣臣相与诵皇帝功德刻于金石以为表经【史记】
　　琅邪山名也越王句践之故国也句践并吴欲霸中国徙都琅邪秦始皇二十六年灭齐以为郡城即秦王之所筑也遂登琅邪大乐之山作层台于其上谓琅邪台台在城东南一里孤立特显出于众山上下周二十里余傍濵巨海秦王乐之因留三月乃徙黔首二万户于琅邪山下复十二年所作台基三层层髙三丈上级平敞方二百余歩髙五里刋石立碑纪秦功德【水经注】
　　秦李斯篆书在诸城县东南百四十里秦始皇二十八年南登琅邪大乐之留三月乃徙黔首三万戸琅邪台下复十二嵗作琅邪台立石颂秦德台基三层层髙三丈在琅邪城南东十里上有始皇碑文字剥落【寰宇记】
　　右秦琅邪台刻石在今宻州其颂诗亡矣独从臣姓名及二世诏书尚存然亦残缺熈寜中苏翰林守宻令庐江文勋模搨刻石即此碑也从臣姓名五大夫作夫夫泰山秦篆亦如之或以谓古大与夫同为一字恐不然余家所藏古噐欵识有周大夫始鼎及秦权铭黔首大安皆用大字盖古人简质凡字防画相近及音同者多假借用之别无他义东汉时碑刻尚多如此【金石录】
　　右秦琅邪台刻石按史记始皇二十八年东行登琅邪乐之留三月作琅邪台立石颂德赵明诚谓其颂诗已亡所存惟从臣姓名及二世诏书然亦残阙又谓熈寜中宻州守尝模搨刻之于石予家所藏乃宋莒公刻本仅十有七字皆颂诗中语与宻本不同俟博识者辨之【金薤琳琅】
　　琅邪台石刻李斯篆山东青州府诸城县琅邪山【古今书刻】
　　秦碣石刻石
　　遂兴师旅诛戮无道为逆灭息武殄逆文复无罪庶心咸服惠论功劳赏及牛马恩肥土域皇帝奋威德并诸侯初一泰平堕坏城郭决通川防夷去险阻地势既定黎庶无繇天下咸抚男乐其畴女修其业事各有序惠被诸产乆竝来田莫不安所羣臣诵烈请刻此石垂着仪矩【史记秦始皇纪】
　　秦始皇秦望山碑
　　九州要记云始皇登秦望山以望海今始皇碑在嘉兴县【王象之舆地碑目】
　　李斯秦望山碑在会稽今无【学古编】
　　秦始皇朐山碑　残碑二十字
　　李斯篆在登州州衙【金石略】
　　秦赣榆刻石
　　赣榆县北东侧巨海有秦始皇碑在山上去海一百五十歩八寸一行一十二字【水经注】
　　于潜县刋字
　　秦皇所刋于潜县石杵山石杵十数字【廖瑜杭州府志碑碣目】
　　云麓漫抄
　　秦始皇刻石
　　秦始皇二十八年即帝位之三年也东行上峄山立石颂德自泰山至会稽凡六刻石史记皆载其词惟不着峄山刻观其语皆相类三句一换韵二世立李斯从到碣石并海南至会稽而尽刻始皇所立石旁着大臣从官名以彰先帝成功盛德唐封演叙后魏太武登山使人排倒之然歴摹为楷式邑人疲于供命聚薪其下因火焚之由是残缺上官求请人益劳甚有孙令取旧文勒于他石人间所传皆新刻也其词曰【与前金薤琳琅所载峄山刻石文同兹不重録】卄如拾切今人作二十字读非是乐石顔师古谓取泗濵磬石作此碑石皆宋莒公所记而学易先生河间刘师立复著论世传泰山篆可读者惟有二世诏五十许字始皇刻辞皆谓已亡宋莒公镇东平日遣工就摹得别刻新石止有八字集古录亦云江邻几才得此数十字余以大观二年登泰山宿絶顶访秦篆其石埋植土中髙不过四五尺形制似方而非方四面广狭不等所谓五十许字者在南面稍平处人常所摹其三面残缺人不措意余审观之刮摩垢蚀渐若可辨政和三年秋复宿岳上亲以氊椎从事始为完善盖四面周围悉有字縂二十二行行十二字字从西面起以北东南为次西面六行北面三行东面六行南面七行制曰可三字复在西南棱上十二行是始皇辞十行是二世辞以史记证之文意具如亲防远□史作亲廵远方黎民金石刻史作刻石著作休嗣作世听作圣陲作垂体作礼昆作后皆史家误北海王夀茂松刻于石宣政间张漴侍郎知袭庆府奉诏书修东岳庙碑尝登山访秦篆与此説同
　　庚子销夏记
　　李斯泰山碑断本
　　泰山碑世无石本余仅有二十九字按其文乃秦二世诏也剥落已甚但存郛廓耳此真秦石非宋庆歴中宋莒公及江邻几翻刻也金石略中载秦时石刻有十皆李斯一手书当日欲尽灭先王之迹而以已书行世奸恶甚矣董逌有言曰篆文于后世为工然况之三代此其为戎翟异俗之法以乱中国者君子则宜过而不问也余谓其知言
　　徐摹秦峄山铭
　　峄山铭杜少陵诗已云峄山之碑野火焚枣木传刻肥失真在唐时已不见石刻矣宋人董逌谓曾见残缺本气质浑重有三代遗象原石耶枣木传刻耶余见徐常侍摹本其门人郑文寳于淳化四年刻之长安精神奕奕常侍自谓得思于天人之际良非过也旧称徐常侍善小篆映日视之书中心有一缕浓墨正当其中至曲折处亦无偏侧其妙如此惜不得见其手迹耳






　　六艺之一录卷三十二
　　钦定四库全书
　　六艺之一录卷三十三　　　　钱唐倪涛撰
　　石刻文字九【石经】
　　石经尚书残碑
