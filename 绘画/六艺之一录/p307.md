<!-- { "loadSidebar": true } -->
　　二十二卷绍兴十一年辛酉十月郡守张斛集秘阁法帖合潭绛临江汝海诸帖参校有无补其遗阙以成此书后列郡官名衘以本朝太宗御书冠于首卷二卷至四则古帝王书増隋炀帝绛阁之所无者五卷又苍颉夏禹书暨古钟鼎欵识六卷以后则歴代名臣帖十卷之末即二王书亘十七卷之首而止二十卷则顔鲁公之帖居半张长史草书亦系横刋视阁绛名贤帖多五之一末卷亦祖绛帖殿以李建中字较之诸帖为详然止木本世称旧有石碑前未之见且防语亦不叙及倘有旧刻安能入阁之续帖晋武消息书唐明皇鹘鸰颂等帖
　　淳熙秘阁前帖
　　十卷即淳化秘阁前帖翻本十二年乙巳二月修内司被旨翻刋首卷髣髴犹存古本淳化嵗月后乃磨去
　　淳熙秘阁续帖
　　十卷十二年三月被旨摹勒入石皆南渡后续得唐朝遗墨首卷则钟繇王羲之帖次则羲献书内黄庭经小楷后有臣遂良临四字三卷欧阳询萧瑀禇庭诲孙思邈狄仁杰张旭顔真卿七贤书四卷则明皇批答裴耀卿等奏状五卷李白胡英李邕白居易帖六则张九龄三相暨李绅告身七则李阳氷李徳裕毕諴李商隐书八则懐素颠草九则高闲亚栖齐己书末卷则杨凝式并无名人帖上皆有内府图书宣和及绍兴小字印章或睿思殿印如李绅告身高庙后有亲笔防语黄庭经懐素颠草则有李主建业文房之印视今长沙所镌笔法逈殊非若前帖但翻淳化所镌阁帖
　　羣玉堂帖
　　十卷本平章韩侂胄自镌其家藏墨迹阅古堂帖是也首卷全刋南渡以后帝后御书二卷则晋隋名贤帖三则唐名贤帖四则懐素千文五六暨九卷悉本朝名贤帖七卷全刋山谷书八卷全刻米元章书末卷则蔡忠惠石曼卿帖开禧末韩以罪死籍嘉定改元被旨搬入袐省乃易今名
　　凤墅帖
　　二十卷嘉熙淳祐间勒石寘吉州凤山书院七年乃成初卷七朝宸翰二卷东都名相名贤帖三则东都南渡廷魁帖四则熈丰党人暨崇观攻党帖五则清江三刘帖六则曽南丰暨武城帖七则蔡忠惠暨苏帖八则苏门诸贤九则欧阳文忠唐三宗赞槀司马文正议百官表书东坡翰苑制槀十则东都名贤诗赞六一集古防十一则黄太史帖十二则米元章寳晋帖十三则南渡名相帖十四则南渡执政帖十五则南渡儒行并续廷魁帖十六则绍兴正论暨庆元正人帖十七则南渡文艺帖十八十九则南渡诗文题防二十则呉紫谿范石湖杨逃禅帖悉本朝圣君名臣真笔目所见者若夫异代字迹则前贤镌刻巳备展转誊模愈失其真且亦欲类吾宋三百年间书法自成一家以传无穷古刻皆存桓温王处仲字意有所在予亦不敢削巨奸遗墨以戾前志葢视古帖亦犹续通鉴云尔
　　画帖
　　二卷上则宣和墨戏道子风云图伯时九歌图等十二叚下则羲之兰亭图并叙文考订时贤凤山题咏二卷
　　续帖
　　二十卷淳祐间接续前帖入石编类满卷方能施工首卷东都名贤文忠烈等帖二卷欧阳公梁史断槀康节逢春吟三卷江南李主呉越钱王暨东都名贤帖四卷【阙】忠义程刚愍杨忠防南渡将相名贤帖五卷向文简吕文靖宋景文东都名贤帖六卷罗愈试衘告身女真闽主等伪宣制度外帖七卷胡文定致堂五峰南渡儒行帖八卷干淳续相南渡名贤帖陆放翁杨诚斋书语孟章句并诗文九卷李梁谿防青原诗十卷范石湖防大仰七言诗十一卷再防大仰五言诗并帖十二卷东都宰相张文懿晏元献厐庄敏苏司空陈文恭王文恭赵清献唐少宰刘文安书翰十三卷南渡宰相史越王郑魏王秦申王小柬十四卷名贤范文正马忠肃蒲密院呉密院刘忠定蔡紫微郑左丞薛恭敏刘次对刘薇学小柬十五卷东都文艺苏沧浪陆学士孔舍人萧仆卿萧理丞诗文十六卷文艺薛钱塘刘屏山赵抚守章庄敏林和靖苏后湖韩南涧王复斋张于湖罗与斋陈少卿刘正字赵章泉诗防踌躇凡经六琯自惟藏拙野墅逾一十载挂冠又已十年衰頽八袠岂能更出门户家藏者裒镌无遗乡之故家转假亦竭士夫经从各有好尚有亦罕擕自随傥絶笔以俟后人谁其同志不若参取奎画名墨表表在人耳目帖所缺者缉而继之不敢执初志以不见真墨而略庶可备皇朝文物之盛乃于后第十七卷首取太祖大宋一统字太宗杂书英宗赐懐琏批神宗书西郊诗哲宗书罚弗及嗣四字钦宗书琢玉赋宪圣吴后书归田赋十八卷则东都名贤徐骑省胡文恭赵清献杨文公唐质肃滕章敏钱文肃钱内翰包孝肃杂帖十九卷东都文艺石徂徕张存诚沈存中唐彦猷王仲至沈献达杨无为石曼卿诗柬二十卷东都名贤刘巨济薛道祖苏才翁毛东堂周清真贺庆湖李文敏杨龙学张秘阁诗文于是正帖续帖皆满二十卷而名画题防又有二帖凤墅镌终始大略如此其间彚次不能尽如人意者得之有先后也末如之何太宗削平僣伪四方图籍悉输御府江南文物素盛藏蓄前代遗墨虽富然杂以仿帖淳化三年诏侍书王着编次为十卷刻之石既藏禁中非命赐近臣无自印搨潘正夫居绛乃増改衍为二十卷官又刻寘郡斋次庆厯五年乙巳钱希白临摹于长沙皇祐中萧汝器汝智刋之于和载以归庐陵元祐五年刘次庄临刻于清江皆阁前帖之翻本武冈帖独绛之翻本惟后九卷藏真防则横刋视绛之直行为胜而人反轻之是嵗又诏以秘阁续得前代遗墨入石为续帖亦十卷至建中靖国乃成实居长沙庐陵清江翻帖之后大观三年王寀又刻帖十二叚于汝州与绛阁二帖皆殊鼎帖则绍兴十一年张斛锓梓始能合诸帖而总为绪正凡二十二卷嵗月近在南渡之后故及入阁之续帖并汝帖于帙中南渡续阁帖虽与前帖同镌于淳熙十二年却皆续得唐朝遗墨与诸帖亦异羣玉堂帖则前代与本朝遗墨相杂凤墅帖则尽本朝书翰今阁旧本前后帖暨汝与绛沦隔敌境庐陵帖又散坠遗失不复可得惟修内司新翻阁之前帖暨续刋后帖及长沙清江武冈武陵四郡所存之本世可得也若章贡衡阳曲江八桂三山诸处亦多有帖皆命意不同随其所有则镵之石非全书也不能具载戊申仲春曽宏父因铺叙诸帖笔于册尾

　　六艺之一録卷一百三十四
<子部,艺术类,书画之属,六艺之一录>
　　钦定四库全书
　　六艺之一录卷一百三十五　　钱唐倪涛撰
　　法帖论述五
　　米元章防秘阁法帖
　　唐太宗购王逸少书使魏徴禇遂良定真伪我太宗购古今书而使王着辨精觕定为法帖此十卷是也其间一手伪帖大半甚者以千字文为汉章帝张旭为王子敬以俗人学智永为逸少如其间以子敬及真智永为逸少书犹不失为名帖余尝于检校太师李玮第观侍中王贻永所收晋帖一卷内武帝王戎谢安陆云辈法若篆籀体若飞动着皆委而弗录独取郗愔两行入十卷中使人慨叹又刘孝孙处见柳公权所收防子敬送棃帖然于太宗卷中辨出乃以逸少一帖连在后而云又一帖不知为逸少也公权唐名家尚如此顾何议着今长安李氏所收逸少帖贞观所收第一帖著名已非逸少真迹余可知矣独未知徐璹【徐浩子能别书】所访者如何耳余抱疾端忧养目文艺思而得之粗分真伪因防逐卷末以贻好事同志百年之后必有击节赏我者余无富贵愿独好古人笔札每涤一砚展一轴不知疾雷之在旁而味可忘尝思陶宏景愿为主书令史大是髙致一念不除行年四十恐死为蠧书鱼入金题玉躞间游而不害元祐三年维倦游閤襄阳漫士米芾元章书第一
　　汉章　晋元　晋武　齐髙　梁武　梁髙　简文右七帖并一人手冩伪帖晋武当是孝武梁髙当是齐髙
　　第二
　　张芝后一帖是　前五帖并张旭　崔子玉　钟繇长风齐梁人书　皇象后臣象言同章帝【一手伪帖】　王廙二十四帖同上　谢安前一帖是后六月帖同上
　　第三
　　庾翼已向帖　杜预亲故帖　王循　司马攸　王劭　刘瓌之　刘穆之　王廞　张翼　陆云　山涛　卞壸　谢发　羊欣
　　右皆与汉章一手伪帖
　　第四
　　阮研　萧确【并同章帝】　虞世南临乐毅论者俗人伪帖余皆真欧阳询比年亦俗人伪帖
　　第五
　　李斯书【未知何人书】　程邈【与章帝一手】　蔡琰【同上】　何氏二帖【欧阳询】　敬祖鄱阳二竝子敬　孤不度白亮白二并诸葛亮书　懐素同程邈　既移屋　足下并羊欣未有欣白字
　　第六
　　适得书　知欲　差凉　比奉对　兄灵　伏想嫂宰相安和　又不能　疾不退　夫人　想大小知足下连不快【智永】　小佳　是月也　吾昨得【张旭】追寻【子敬】　疾患　二十日余可耳【刘释文余作仆】　定登
　　【刘释文作定听】
　　右不注出者皆伪
　　第七
　　初月二日　足下时事　吾怪足下　前从洛　十月七日【集成】　当力　承足下【子敬】　荀侯　足下家极知　仆近修小园
　　右不注出者皆伪
　　第八
　　此蒸湿【子敬代父】　月半【同上】　尊夫人【伪】　适欲遣书【智果】
　　第九
　　相过终无复日　元度时徃来　前告先以陈　慕容【并无人名伪帖】　薄冷　益郎【并欧书】
　　第十
　　吾当托桓江州　消息　疾不退　省前书　近与铁石　知铁石　元度何来迟　怱动【大唐左卫长史张旭书】承冠军故尔复靣悲积　还此　得西问　海盐
　　诸舍【并未详何人书】　献之白不审疾　鄱阳归【右竝羊欣】第八此郡之弊苏大简子耆谓之与王述书及一昨得安西及増慨三帖真迹自苏氏归吾家
　　米元章礼部所作法帖题跋一卷真迹藏西洛王晋玉家靖康之乱已散亡矣先君学士法帖刋误盛行于世访米氏题跋藏书家俱未之见偶检故书忽见先君子亲冩米氏题跋得之喜甚草书间有难解者取法帖卷中语释出斯文遂成全书乃命笔史抄录附刋误之后绍兴癸亥十一月二十二日武阳黄防识
　　苏东坡辨法帖
　　辨书之难正如听响切脉知其美恶则可自谓必能正名之者皆过也今官本十卷法帖中真伪相杂至多逸少部中有出宿饯行一帖乃张说文又有不具释智永白者亦在逸少部中此最疎谬余尝于秘阁观墨迹皆唐人硬黄上临本惟鵞羣一帖似是献之真笔后于李玮都尉家见有谢尚王衍等数人书超然絶俗考其印记王涯家本其他但得唐人临本皆可畜
　　辨官本法帖　此卷有云伯赵鸣而戒晨爽鸠习而武此张说送贾至文也乃知法帖中真伪相半
　　疑二王书　梁武帝使殷铁石临右军书而此帖有与铁石共书语恐非二王书字亦不甚工览者可细辨也
　　题逸少书　此卷有永足下还来一帖其后云不具智永白而云逸少者余观其语云谨此代申唐末以来乃有此等语而书至不工乃流俗伪造永禅师语耳逸少谓此郡难治云吾何故舍逸而就劳当是为懐祖所检察耳
　　兰亭乐毅东方先生三帖皆妙絶虽摹冩屡传犹有昔人用笔意思比之遗教经则有间矣
　　题子敬书　子敬虽无过人事业然谢安欲使书宫殿榜竟不敢发口其气节髙逸有足嘉者此书一卷尤可爱
　　题卫夫人书　卫夫人书旣不甚工语意鄙俗而云奉敕敕字从刀馆字从舍皆流俗所为耳
　　题山公启事帖　此卷有山公启事使人爱玩不与他书比然吾尝怪山公荐阮咸之清正寡欲咸之所为可谓不然者矣意以为心迹不相关此最晋人之病也
　　题卫恒帖　恒卫瓘子本传有论书势四篇其词极美其后与卫瓘同遇害云
