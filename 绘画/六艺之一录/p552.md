<!-- { "loadSidebar": true } -->
　　有翰林善书大夫言于寮故无名公子曰自书契之兴篆滋起百家千体纷杂不同至于尽妙穷神作范垂代腾芳飞誉冠絶古今惟右军王逸少一人而已然去之数百年之内无人拟者盖与天挺之性功力尚少用笔运神未通其趣可不然欤公子从容敛衽而言曰仆庸踈愚昧禀命轻微无禄代耕留心笔砚至如天挺功力诚如大夫之説用笔之趣请闻其説大夫欣然而笑曰此难能也子欲闻乎公子曰予自少及长凝情翰墨毎览异体奇迹未尝不循环吟玩抽其妙思终日临仿至于晧首而无退倦也夫用笔之法急捉短搦迅牵疾掣悬针垂露蠖屈蛇伸洒落萧条缀闲雅行行目字字惊心若上苑之春花无处不发抑亦可观是予用笔之妙也公子曰幸甚幸甚仰承余论善无所加然仆见闻异于是辄以闻见便耽玩之奉对大贤座未敢抄説大夫曰与子同寮索居日乆既有异同焉得不叙公子曰向之造次滥有斯言今切再思恐不足取大夫曰妙善异述达者共传请不秘之麤陈梗槩公子安退位逡巡缓颊而言曰夫用笔之体防须钩黏才把缓绁徐收梯不虚发斫必有由徘徊俯仰容与风流刚则铁画媚若银钩壮则啒吻而嶱嶫丽则绮靡而清遒若枯松之卧髙岭类巨石之偃鸿沟同鸾鳯之鼔舞等鹓鹭之沉浮髣髴兮若神仙来往宛转兮似兽伏龙游其墨或洒或淡或浸或燥遂其形势随其变巧藏锋靡露压尾难讨忽正忽斜半真半草唯截纸棱撆捩窈绍务在经实无令怯少隐隐轸轸譬河汉之出众星昆冈之出珍寳既错落而灿烂复趢连而埽方员上下而相副绎络盘桓而围绕观寥廓兮似察始登岸而逾好用笔之趣信然可珍窃谓合乎古道大夫应声而起行吟而叹曰夫游畎浍者讵测溟海之深升培塿者宁知泰山之峻今属公子吐论通幽洞防过钟张之门入羲献之室重光前哲垂裕后昆中心藏之葢棺乃止公子谢曰鄙说踈浅未足可珍忽枉话言不胜惭惧【墨池编】
　　唐欧阳询传授诀
　　毎秉笔必在员正气力纵横重轻凝神静虑当审字势四面停均八边具备短长合度麤细折中心眼凖程疎密敧正最不可忙忙则失势次不可缓缓则骨痴又不可瘦瘦当形枯复不可肥肥即质浊细详缓临自然备体此是最要妙处贞观六年七月十二日询书付善奴授诀【墨池编】
　　唐王绍宗自论书
　　鄙夫书无工者特由水墨之积习耳尝精心率意虚神静思以取之吴中陆大夫尝以予比虞君以不临写故也闻虞被中画腹与予正同【唐书本传】
　　唐裴行俭自论
　　褚遂良非精笔佳墨未尝辄书不择笔墨而妍捷者予与虞世南耳【唐书本传】
　　唐徐浩论书
　　周官内史敎国子六书书之源流其来尚矣程邈变体邯郸传楷法事则朴略未有功能厥后钟善真书张称草圣右军行法小令破体皆一时之妙近古萧永欧虞颇传笔势褚薛以降自郐不讥矣然人谓虞得其筋褚得其肉欧得其骨当矣夫鹰隼乏采而翰飞戾天骨劲而气猛也翚翟备色而翺翔百步肉丰而力沈也若藻曜而髙翔书之鳯凰矣欧虞为鹰隼褚薛为翚翟焉欧阳率更曰萧书出于章草颇为知言然欧阳飞白旷古无比浩自言余年在龆龀便工翰墨力不可强勤而愈拙区区碑石之间矻矻几案之上亦古人所耻吾岂忘情耶德成而上艺成而下则殷鉴不逺何学书为必以一时风流千里面目斯亦愈于博奕亚于文章矣初学之际宜先筋骨筋骨不力肉何所附用笔之势特须藏锋锋若不藏字则有病病且未去能何有焉字不欲疎亦不欲密亦不欲大亦不欲小小长令大大蹙令小疎肥令密密瘦令疎斯其大经矣笔不欲捷亦不欲徐亦不欲平亦不欲侧侧竖令平平峻使侧捷则须安徐则须利如此则其大较矣张伯英临池学书池水尽墨永师登楼不下四十余年张公精熟号为草圣永师拘滞终着能名以此而言非一朝一夕所能尽美俗云书无百日工葢悠悠之谈也宜白首攻之岂可百日乎【法书要録】
　　唐释怀素与顔真卿论书
　　怀素与邬彤为兄弟常从彤受笔法彤曰张长史私谓彤曰孤蓬自振惊沙坐飞余自是得奇怪草圣尽于此矣顔真卿曰师亦有自得乎素曰吾观夏云多奇峰辄常师之其痛快处如飞鸟出林惊蛇入草又遇折壁之路一一自然真卿曰何如屋漏痕素起握公手曰得之矣【陆羽怀素别传】
　　唐蔡希综论书
　　夫书匪独不调端周正先借其笔力始其作也须急回疾下鹰视鹏游信之自然犹鳞之得水羽之乘风髙下恣情流转无碍每字皆须骨气雄强爽爽然有飞动之态屈折之状如铜铁为钩牵掣之踪若劲针直下主客胜负皆须姑息先作者主也后为者客也既搆筋力然后装束必须举措合则起发相承轻浓似云雾往来舒卷如林花间吐每书一纸或有重字亦须字字意殊予顷尝为一体书赋亦畧陈梗槩今复论之用臻其理夫始下笔须藏锋转腕前缓后急字体形势状如虫蛇相钩连意莫令断仍须简畧为尚不贵繁冗至如棱侧起伏随势所立大抵之意员规最妙其有误发不可再摹恐失其笔势若字有处须空中遥掷下其势如髙峰坠石又下笔势如放箭箭不欲迟迟则中物不入然则施于草迹亦须时时象其篆势八分章草古等体要相合杂发人意思若直取俗字则不能光发于牋豪若非静思闲雅发于中虑则失其妙用也【蔡希综法书论】
　　唐蔡希综法书论
　　余家歴世皆传儒素尤尚书法十九代祖东汉左中郎邕有篆籀八体之妙六世祖陈侍中景歴五世伯祖隋蜀王府记室君知咸能楷俱为时所重从叔父右卫率府兵曺防军有邻继于八体之迹第四兄缑氏主簿希逸第七兄洛阳尉希寂并深工草颇为当代所称也周宣王史籀作大篆秦始皇程邈改为书东汉上谷王次仲以书改为楷法仲又以楷法变为八分其后继迹者伯喈得之极元常或其亚草圣始自楚屈原章草兴于汉宣帝楷法则曹喜师宜官梁鹄皇象罗景赵嗣邯郸淳胡昭杜度穷草法则崔瑗崔寔张芝张昶索靖卫瓘卫恒羲献宋齐之间王僧虔羊欣李镇东萧子云萧思话陶隐居永禅师唐房乔杜如晦杨师道裴行俭髙士亷欧阳询虞世南及陆柬之褚遂良薛稷其次有琅琊王绍宗颍川钟绍京范阳张庭珪亦深有意焉父兄子弟相继其能者东汉崔瑗及寔农张芝与弟昶河东卫瓘及子恒颍川钟繇及子防琅琊王羲之及子献之西河宋令文及子之愻东海徐峤之及子浩兰陵萧诚及弟谅如是数公等并遭盛明之世得从容于笔砚始其学也则师资一同及尔成功乃菁华各擅亦犹緑叶红华长松翠柏虽占雨露孕育于隂阳而盘错森梢防茸艳逸各入门自媚讵闻相下咸自我而作古或因奇而立度若盛传于代以为贻家之寳则八体之极是归乎钟蔡草之雄是归乎张王此四贤者自数百载来未之逮也【书苑菁华】
　　唐陆羽论徐顔二家书
　　徐吏部不授右军笔法而体裁似右军顔太保授右军笔法而画不似何也有博识君子曰葢以徐得右军皮肤眼鼻也所以似之顔得右军筋骨心肺也所以不似【王氏法书苑】
　　唐人叙笔法
　　学书之初执笔为最葢明于位置画便于墨道也须其良师口授天性自悟纵横落纸笔无虚发即能专成其势大约虚掌实指平腕竖锋意在笔前锋行画内心想字形轻重邪正各得其趣切须襟怀沈静自然思盈半矣待其功成即专势况殊不可搨摸写様轻自取拙若藁草杂体掇笔往来悬管自在但取体势雄壮不可拘其小节若畏惧生疑否臧不决运用迷于笔前振动惑于手下师心固乎独见弟子执其寡闻耻请问于智人忌艺能之胜已若欲造未之见也禁经云有攻无性神彩不生有性无攻神彩不变兼此二事然后得齐古人之景气又云第一用笔第二识势第三裹束三者兼备然后为书茍守一途即未为得张怀瓘云揖让礼乐献不及羲风神散逸羲不及献证之于书借其神彩也李嗣真云今之驰骛去圣逾逺徒识方员而迷画犹庄生之叹盲者易象之谈日中终不见矣唐太宗与汉王元昌褚遂良等皆受之史陵然褚首师虞后又学史乃谓陵曰此法更不可以敎人是其妙处也陆柬之受之于虞世南世南受之于智永皆有体法今人都不闻师范又自无鉴局虽古迹昭然永不觉悟而执燕珉以为寳玩楚鳯而称珍不亦谬哉褚河南云良师不遇歳月徒往今之能者时见一斑忽不悟者终身瞑目葢书非口传手授而云能知者未之见也【书苑菁华】
　　唐柳公权笔法对
　　穆宗问柳公权用笔法对曰心正则笔正笔正乃可法矣帝改容悟其以笔谏也【唐书柳公权传】

　　六艺之一録卷二百七十二
　　钦定四库全书
　　六艺之一録卷二百七十三　　钱唐倪涛撰
　　歴朝书论三
　　唐孙过庭书谱
