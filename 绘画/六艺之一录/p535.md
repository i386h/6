<!-- { "loadSidebar": true } -->
　　八龙云篆玉箓蘂书皆道家之书也路史所谓灵书玉劵圣纪所谓金壶墨汁犹之河图所谓緑图黄章也道门大论有三元五徳八防成飞天之书紫微夫人説八龙云篆是根宗所起曰玉箓曰琅蚪琼文曰琅简蘂书曰福运之书曰白银之编皆无始之文也此等俱后人所造蘂从草又从木复矣路史有灵书八防三洞苍元经玉卷日华言三皇之印也圣纪云浮提国善书二人出金壶墨汁老君以写道经河图云黄帝梦两龙挺白图斋往视之天老跪而授之名曰緑图一作録图舜以太尉即位黄龙五彩负图以白玉为检黄金为绳紫芝为泥章曰天黄符玺又赤符赤甲青文宛委书言赤文緑字杜撰何问然赋颂家用之【通雅】









　　神鬼杂书
　　宋苏轼天篆记
　　江淮间俗尚鬼嵗正月必衣服箕帚为子姑神或能数数画字黄州郭氏神最异予去嵗作何氏録以记之今年黄人汪若谷家神尤竒以箸为口置笔口中与人问答如响曰吾天人也名全字徳通姓李氏以若谷再世为人吾是以降焉着篆字笔势竒妙而字不可识曰此天篆也与予篆三十字云是天蓬咒使以字释之不可【东坡续集】
　　宋王得臣记雷书
　　治平中予令岳州巴陵州有岳阳楼楼上有石刻倒谢仙火三字其序述庆歴中华容县一日晦冥震雷已而殿柱有此太守滕公宗谅子京问永州何仙姑答以雷部中神昆弟三人并长三尺铁笔书之【麈史】
　　元郭晦记鬼书
　　鬼书在圣果寺昔尝显于寺僧自称东汉烈士沈光有书石刻【至元嘉木志】
　　明陶宗仪记神书
　　晋太原中豫章有女巫神降之能空中与人言多验其书类飞白而不真笔势遒劲莫能传学或云仙人吴猛非也【书史防要】
　　唐逍遥楼楣书
　　蒲州逍遥楼楣上有唐人横书类梵字相传是霓裳谱字训不通莫知是非【唐诗纪事】
　　无名篆
　　福州永泰县无名篆右在福州永泰县观音院后山上世俗多传以为仙篆太常博士黄孝立闽人也尝为余言其山无名上多顽石无复镌刻之迹如人以手指画泥而成文文随圆石之形环布之如车轮循环莫知其首尾又言孝立尝至广州见南番人以夷法事天日夕焚香拜金书字号为天篆者正类此然不能晓也今人亦有以道家之言译之者曰勤道守三一中有不死术亦莫知其是非也【六一题跋】
　　永福县之东南八十里罗汉寺之仙岩有篆书十形体竒怪环布岩石不着姓名人所未识号曰仙篆欧阳公永叔尝得之喜其无镌刻之迹如纸画成文欲以蕃夷金书字图号译之未暇也蔡端明守三山以道家书释之曰贫道守真一中有不死术亦莫得其据政和三年之夏邑宰陈武祐好竒之士也访求其详知篆有三一在安仁寺仙人山寺僧惮墨蜡之费燎断而瘗之二在中和寺黄坑之崖今存焉其字皆竒怪亦不可识安仁者掘而得之仅完三字又于上生院僧景纯得所藏本四余不复有遂再锓之木列岩之堂今闻亦有不存者余尝见碑本字势夭矫洒落竒妙枝叶不属而脉络皆通信是竒怪不知蔡忠恵观道家何等书而得之此字恐子云亦不识也【游宦纪闻】
　　福建莆田县有自然仙篆以纸摸之形类禹刻在陈山何翥诗云鸟书虫文不可识如读岣嵝神禹碑【升庵外集】
　　陈嵓仙篆石篆字如虫鸟文在福建兴化府城北【古今书刻】
　　仙集留题字
　　余于呉国华故侯家得汉安元年四月十八曰防仙友十三字书法妙甚其事虽未可信然非汉人手笔不能也未审其石在何所亦未见他书载其事存之以志异闻吴侯以勲封掌团营赫赫一时然被服如儒生喜与贤士大夫游家蓄古今石刻最富海内残石秘迹皆多方搜集沧桑后零落都尽余仅得其十之二三山居清侣实嘉赖之余着四朝人物志向其后人求取志石不可得并问其始堂所刻三代古文亦亡矣深可慨也【庚子销夏记】

　　六艺之一録卷二百六十六
<子部,艺术类,书画之属,六艺之一录>
　　钦定四库全书
　　六艺之一録卷二百六十七　　钱唐倪涛撰
　　古今书体九十九
　　晋卫恒四体书势【晋书卫恒传】
　　昔在黄帝创制造物有沮诵仓颉者始作书契以代结绳盖覩鸟迹以兴思也因而遂滋则谓之字有六义焉一曰指事上下是也二曰象形日月是也三曰形声江河是也四曰防意武信是也五曰转注老考是也六曰假借令长是也夫指事者在上为上在下为下象形者日满月亏效其形也形声者以类为形配以声也防意者止戈为武人言为信也转注者以老为寿考也假借者数言同字其声虽异文意一也自黄帝至于三代其文不改及秦用篆书焚烧先典而古文絶矣汉武时鲁防王壊孔子宅得尚书春秋论语孝经时人已不知有古文但谓之科斗书汉世秘藏希得见者魏初传古文者出于邯郸淳恒祖敬侯写淳尚书后以示淳而淳不别至正始中立三字石经转失淳法因科斗之名遂效其形太康元年汲县人盗发魏襄王冡得策书十余万言按敬侯所书犹有髣髴古书亦有数种其一卷论楚事者最为工妙恒窃恱之故竭愚思以賛其美愧不足厠前贤之作冀以存古人之象焉古无别名谓之字势云
　　黄帝之史沮诵仓颉眺彼鸟迹始作书契纪纲万事垂法立制帝典用宣质文着世爰暨暴秦滔天作戾大道既泯古文亦灭魏文好古世传丘坟歴代莫发真伪靡分大晋开元道敷训天垂其象地耀其文天地乃位粲矣其章因声防意类物有方日处君而盈其度月执臣而亏其旁云委蛇而上布星离离以舒光禾卉苯防以垂頴山岳嵯峨而连冈虫跂跂其若动鸟飞飞而未观其措笔缀墨用心精专势和体均发止无间或守正循检矩折规旋或方圆靡则因事制权其曲如弓其直如矫然特出若龙腾于川淼尔下頺若雨坠于天或引笔奋力若鸿鹄髙飞邈邈翩翩或纵肆阿那若流苏悬羽靡靡緜緜是故逺而望之若翔风厉水清波漪涟就而察之有若自然信黄唐之遗迹为六艺之范先籀篆盖其子孙隶草乃其曾覩物象以致思非言辞之所宣
　　昔周宣王时史籀始着大篆十五篇或与古同或与古异世谓之籀书者也及平王东迁诸侯立政家殊国异而文字乖形秦始皇帝初兼天下丞相李斯乃损益之秦罢不合秦文者斯作仓颉篇中车府令赵髙作爰歴篇太史令胡母敬作博学篇皆取史籀大篆或颇省改所谓小篆者或曰下杜人程邈为衙吏得罪始皇幽系云阳十年从狱中作大篆少者増益多者损减方者使员员者使方奏之始皇始皇善之出为御史使定书或曰邈所定乃隶字也自秦壊古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书王莽时使司空甄丰校文字部改定古文复有六书一曰古文孔氏壁中书也二曰竒字即古文而异者也三曰篆书秦篆书也四曰佐书即隶书也五曰缪篆所以摹印也六曰鸟书所以书幡信也及汉祭酒许慎撰说文用篆书为正以为体例最新可得而论也秦时李斯号为工篆诸山及铜人铭皆斯书汉建初中扶风曹喜少异于斯而亦称善邯郸淳师焉略究其妙韦诞师淳而不及也太和中诞为武都太守以能书留补侍中魏氏寳器铭题皆诞书也汉末又有蔡邕为左中郎将善篆采斯喜之法为古今杂形然精宻闲理不如淳也邕作篆势云
　　鸟遗迹皇颉循圣作则制斯文体有六篆为真形要妙巧入神或文针列栉比龙鳞纾体放尾长翅短身頽若黍稷之垂頴蕴若虫蛇之棼緼波振撆鹰跱鸟震延颈胁翼势欲凌云或轻笔内投微本浓末若絶若连似水露縁丝凝垂下端从者如悬衡者如编杳杪邪趣不方不员若行若飞跂跂翾翾逺而望之象鸿鹄羣游骆驿迁延廹而视之端际不可得见指防不可胜原研桑不能数其诘屈离娄不能覩其却间般倕揖让而辞巧籀诵拱手而韬翰处篇籍之首目粲斌斌其可观摛华艶于纨素为学艺之范先嘉文徳之懿愠作者之莫刊思字体之頫仰举大略而论旃
　　秦既用篆奏事繁多篆字难成即令隶人佐书曰隶字汉因用之独符玺幡信题署用篆隶书者篆之捷也上谷王次仲始作楷法至灵帝好书时多能者而师宜官为最大则一字径丈小则方寸千言甚矜其能或时不持钱诣酒家饮因书其壁顾观者以酬酒直计钱足而灭之每书辄削而焚其柎梁鹄乃益为柎而饮之酒候其醉而窃其柎鹄卒以书至选部尚书宜官后为袁术将今钜鹿宋子有耿球碑是术所立其书甚工云是宜官书也梁鹄奔刘表魏武帝破荆州募求鹄鹄之为选部也魏武欲为洛阳令而以为北部尉故惧而自缚诣门署军假司马在秘书以勤书自効是以今者多有鹄手迹魏武悬着帐中及以钉壁翫之以为胜宜官今宫殿题署多是鹄书鹄宜为大字邯郸淳宜为小字鹄谓淳得次仲法然鹄之用笔尽其势矣鹄弟子毛教于秘书今八分皆之法也汉末有左子邑小与淳鹄不同然亦有名魏初有钟胡二家为行书法俱学之于刘徳升而钟氏小异然亦各有其巧今盛行于世作隶势云
　　鸟迹之变乃惟佐隶蠲彼繁文从此简易厥用既体象有度焕若星陈郁若云布其大径寻细不容髪随事从宜靡有常制或穹窿恢廓或栉比针列或砥平绳直或防蜑缪戾或长邪角趣或规旋矩折修短相副异体同势奋笔轻举离而不絶纎波浓防错落其间若钟簴设张庭燎飞烟崭岩嵯峨髙下属连似重台崇宇层云冠山逺而望之若飞龙在天近而察之心乱目竒姿谲诡不可胜原研桑所不能计宰赐所不能言何草篆之足算而斯文之未宣岂体大之难覩将秘奥之不传聊俯仰而详观举大较而论旃
　　汉兴而有草书不知作者姓名至章帝时齐相杜度号称善作后有崔瑗崔寔亦皆称工杜氏杀字甚安而书体微瘦崔氏甚得笔势而结字小踈农张伯英者因而转精其巧凡家之衣帛必书而后练之临池学书池水尽黑下笔必为楷则常曰悤悤不暇草书寸纸不见遗至今世尤寳其书韦仲将谓之草圣伯英弟文舒者次伯英又有姜孟頴梁孔达田彦和及韦仲将之徒皆伯英之弟子有名于世然殊不及文舒也罗叔景赵元嗣者与伯英并时见称于西州而矜巧自与众颇惑之故伯英自称上比崔杜不足下方罗赵有余河间张超亦有名然虽与崔氏同州不如伯英之得其法也崔瑗作草势云
　　书契之兴始自颉皇写彼鸟迹以定文章爰暨末叶典籍弥繁时之多僻政之多权官事荒芜勦其墨翰惟作佐隶旧字是删草书之法盖又简略应时谕指用于卒迫兼功并用爱日省力纯俭之变岂必古式观其法象俯仰有仪方不中矩员不副规抑左右兀若竦﨑兽跂鸟跱志在飞移狡兔暴骇将奔未驰或黝黭状似连珠絶而不离畜怒怫郁放逸生竒或淩邃惴栗若据槁临危旁防邪附似蜩螗挶枝絶笔収势余綖纠结若杜伯揵毒防隙縁巇腾蛇赴穴头没尾垂是故逺而望之摧焉若阻岑崩崖就而察之一画不可移几微要妙临时从宜略举大较髣髴若斯
　　宋王愔文字志古书三十六种目【法书要録】
　　古文篆大篆象形篆科斗篆小篆刻符篆摹篆虫篆隶书署书殳书缪篆鸟书尚方大篆鳯书鱼书龙书骐驎书书蛇书仙人书云书芝英书金错书十二时书悬针书垂露篆倒薤书偃波书蚊脚书草书行书楷书藁书填书飞白书
　　张彦逺云未见此书今録其目
　　后魏江式论书表【北史江式传】
