<!-- { "loadSidebar": true } -->
　　説友咸淳临安志云光尧石经之阁孝宗皇帝御书扁淳熈四年诏临安府守臣赵磻老建阁奉安石经以墨本置阁上
　　叶绍翁四朝闻见録云髙宗御书六经尝以赐国子监及石本于诸庠上亲御翰墨稍倦即命宪圣续书至今皆莫能辨
　　李心传建炎以来朝野杂记云宪圣慈烈吴太后读书万卷翰墨尤絶人
　　万歴杭州府志云正徳十年巡按监察御史宋廷佐檄知府留志淑迁仁和县学石经于防门外两偏道统十三赞于尊经阁下大学士丹徒杨一清为记曰监察御史朝郡宋君廷佐奉命按治浙江之暇尝求所谓石经者曰在仁和学因徃视之多斥弃瓦砾中曰噫嘻此南宋太学中故物也胡倾斥至是哉乃进杭州府知府留君志淑问其故留君稽阅志籍盖宋髙宗初渡江都临安即诏建学养士绍兴二年手书易书诗春秋论孟中庸儒行诸篇刻石于学京兆尹赵磻老建尊经阁以储之二十四年复制宣圣洎顔曽以下七十二贤赞并李伯时旧所绘像皆刻石置之学理宗绍定五年又以所制伏羲以来道统赞刻之附诸石经之末宋亡学废元西僧杨琏真伽谋运致诸石为寺塔址赖亷访经歴申屠致逺之力而止然亦仅存其半矣后改学为西湖书院诸残碑实在焉国朝洪武十二年即书院建仁和学宣徳二年巡按御史海虞吴公讷慨石经残缺属知府卢王润収集之得全刻及断毁者若干分丽其中天顺三年改建县学于今所其诸石悉徙以从四十年于兹宋君曰嵗久而废物理固然惟兹盛典废莫之兴则有由矣岂不以学宫専崇于郡涖兹土者朔望庙谒春秋释奠亦惟知有郡学县虽有学槩莫之至焉知所谓石经者而葺之乃檄府命移置诸石于府学焉属留君理其事又命通判咸宁乔迁董工役因徙图像于尊经阁下甃以瓴甓石经及表忠观诸碑则徙于櫺星门北之两偏周廊覆之既甃既坚其屋之数左二十有二楹右如之石之数图像十有五赞八易二书七诗十春秋四十有八论孟中庸十有九表忠观诸碑十有四既讫工留君具书肃使者属予记慨惟经书之在世如日丽天水行地不假形器而存与天地同悠久者也顾秦燔汉凿之余不絶如线或出于意料之所不及有斯文之责者不得不忧托诸贞石以寿于无穷亦维持世道计耳汉中郎笔迹已不可见唐长安石经实与临安后先并美今长安故无恙而仁和学宫独委弃至此凡吏于兹土于兹者将不均有责哉夫髙宗之为君复讐拨乱慙徳多矣史称其博学强记继体守文有足嘉者理宗之嗣统无足齿録然能表章先贤崇正学变士习功不可少观其所以图不朽者而其所存可知己书家李斯钟繇虽畔道而君子犹取其长欧虞以降残碑裂石至一宫观一浮屠之防世寳之如金玉矧兹文教所闗非崇长异端防心末技者比是固可重而髙宗之书精丽有法置之名家中亦乌可弃哉抑又闻长安古石刻尚多散漫不一徃徃为都民镵凿以至磨灭宋韩缜修霸桥督工急民磨碑石以供罹此二厄存者遂鲜后直移至西安郡庠保全至今夫寺塔之厄畧同霸桥而郡学之迁其设心行事正相类虽物之兴废有数然振厉修改每存乎其人必有儒者之心而后能及此其他非惟不肯为亦固有不暇为者矣宋君读书好古其所猷为务闗风教留君志足以承上才足以济世而任劳于下又有通判乔君故一指画之间而百年之废坠以集是固可书而谓后之人有复不能嗣守而保厥成者则非今日之所知矣正徳十二年秋七月立
　　沈仪两湖麈谈云旧仁和学宋岳公飞第也飞被祸后第为太学元为西湖书院至我朝为县学在按察西司今之学天顺末移建则贡院基也学有理宗御书道统十三赞髙宗御书四书五经李龙眠先圣暨七十二贤像并髙宗赞碑刻皆太学故物也正徳辛未巡按张公承仁欲迁置府学赖学谕南宁李公璧恳留而止戊寅巡按宋公廷佐卒迁之时李已陞任无有敢能言之者矣自宋迄今四百年而此碑始不为吾庠所有物岂亦有数哉
　　朱彛尊杭州府学宋石经跋云宋髙宗皇帝御书石经绍兴十三年知临安府事张徴摹勒上石淳熈四年诏知府赵磻老建阁于太学题曰光尧石经之阁置石其下洪迈曽惇杨冠卿叶绍翁李心传陈骙王应麟潜説友纪之详矣宋亡学废为肃政亷访司治所西僧杨琏真伽造白塔于行宫故址取其石垒塔杭州路亷访经歴申屠致逺力持不可然已损其什一元至正间即治所西偏建西湖书院以祀先师设有山长掌书库其后明常熟吴讷干州宋廷佐先后巡按浙江或覆之廊或甃以瓴甋崇祯末廊圯乃嵌诸壁中左易二书六诗十有二礼记向有经解学记中庸儒行大学五篇今惟中庸片石存尔其南则理宗大书御制序四碑在焉右则春秋左氏传四十八碑阙其首卷通计八十七碑诸经虽非足本然书法甚工学古者所当藏弆若夫秦桧一跋已为讷椎碎其词见于学士院中兴记事本末君子无取也
　　右杭世骏石经考异
　　晁公武石刻古文尚书
　　晁公武古文尚书序云秦更前代法制以来凡曰古者后世寥乎无闻书契之作固始于伏羲然变状百出而不彼之若者亦已多矣尚书一经独有古文在岂非得于壁间以圣人旧藏而天地亦有所防不忍使之絶灭中虽遭汉巫蛊唐天寳之害终不能晦蚀今犹行于人间者岂无谓耶况孔氏谓尚书以其上古之书也当时科斗既不复见其为古定此实一耳虽然圣人逺矣而文字间可以概想则古书之传不为浪设予抵少城作石经考异之余因得此古文全编于学宫乃延士张□仿吕氏所镂本书丹刻诸石是不徒文字足以贻世若二典曰若粤□之类学者可不知欤呜呼信而好古学于古训乃有获盖前牒所令方将配孝经周易经文之古者附于石经之列以故弗克第述一二以示后之好竒字者识又安知世无杨子云时乾道庚寅仲夏望日
　　右顾炎武金石考
　　附録杭世骏石经考异叙防
　　六经自遘秦火或藏屋壁或寘山崖大义防言防乎中絶汉兴捃拾散佚絶而复续脱漏舛讹往往而有向歆父子校之于前伏无忌刘騊駼马融班固诸人校之于后乃博士试甲乙科争第髙下至有行赂定兰防漆书经字以合私文者于是熹平四年诏诸儒正五经文字议郎蔡邕书丹刻石立于太学门外此石经之所自昉也厥后魏正始唐开成蜀广政宋至和嘉祐绍兴俱仿前规以示模式欧阳子集古録所収金石文字最广独遗唐石经不载赵徳甫金石録洪景伯续所载汉石经仅残缺遗字晁子止取唐蜀石本与后唐长兴板本防校着石经考异其书不传　本朝昆山亭林顾氏着石经考一编自汉以来异同始末该而存之可谓补前人之遗者也吾友杭君堇浦补顾氏之遗而加详中参之以辨论如五经六经七经之核其实一字三字之定其归二十五碑四十八碑之析其数堂东堂西之殊其列自洛入邺自汴入燕之分其地驳鸿都门学非太学魏石经非邯郸淳书直发千古之滞皎然如掲白日涣然如释春氷盖缀缉既力用思复精足以剖芒厘审同异不独为顾氏之诤友兼可上溯晁氏大禆来学者已书成堇浦属序于鹗竟读而叹曰甚哉著书之难也范杨衒之魏収魏徴诸家皆误以汉石经为三字堇浦援据诸书而知一字之为汉三字之为魏请为堇浦立一佐证可乎公羊昭二十五年齐侯唁公于野井既哭以人为菑何休注云菑周埒垣也今太学辟雍作侧字儒林传休精硏六经世儒无及者太尉陈蕃辟之与防政事蕃败乃作公羊解诂覃思不闚门十有七年按蕃诛于灵帝建宁元年又七年为熹平四年始立石经尔时休诂公羊未卒业则辟雍所作侧字其为石经字无疑赵氏金石録亦云世所传经书与汉石经不同者数百言此蔡邕一字石经之佐证也左氏隐元年传仲子手文为鲁夫人孔頴达正义云唐叔亦有文在手曰虞隶书起于秦末手文必非隶书石经古文鲁作□虞作□手文容或似之按晋书卫恒传言魏正始中立古篆隶三字石经唐书艺文志有三字石经左传古篆书十二卷正义所引是古文一体此正始石经三字之佐证也鹗不敏不足与于校讐之役聊以斯言复堇浦或者希左袒于斯编云尔雍正十三年嵗在旃单阏相月二十五日钱唐厉鹗序
