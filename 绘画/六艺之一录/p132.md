<!-- { "loadSidebar": true } -->
　　晋宣威将军南乡太守司马整颂泰始四年己巳建书为古气质浑厚与鸿都石经可一二校也碑言整安平王之孙义阳王之子仕魏拜郎中中郎议郎谏议大夫骑都尉给事中治书侍御史咸熙二年出临宛郡加宣威将军就郡拜庶子泰始三年十一月使者奉诏册命为南中郎将统兹宛郡今考晋书整义阳王望之子初奕为义阳世子奕卒整嗣封清泉侯追赠冠军将军自郎中议郎史不尽书如宣威将军中郎南郡守则见于法书而史氏阙之碑自泰始四年建则侯于清泉皆自宛郡后然颂曰出临鄙郡自托于词亦何陋也汉之衰文物随敝至晋不胜浅陋殆无前人一言一语虽政敎汗隆文章与时髙下然自是气质卑薄至论述次第亦已失当此可怪也整在当时盖公族一少年名爵未立颂语至谓禀乾坤之纯灵并圣贤而诞兴其在南郡谓洪恩沦于不测覆养包乎无外巍巍之功扬于仄陋其受册命庆云随之夫儗人必于其伦非其伦者人亦不得受之文字之坏至此可叹也【广川书防】
　　南乡太守碑阴
　　右南乡太守将吏三百五十人分为二卷其磨灭者犹有二十余人人皆有邑姓名字而无次序其名号有令有长有南閤祭酒门下督主簿部督邮监汀督邮部劝农五官掾文学掾营军军谋掾府门亭长主记史待事掾待事史部曲将部曲督又有贼曹功曹议曹户曹金曹水曹科曹仓曹铠曹左右兵曹曹皆有掾又有祭酒有史有书佐有修行有从掾位有从史位有史有小史等魏晋之际太守官属之制盖如此他书或时见一二不能如此之僃也【集古録】
　　右南乡太守司马整按晋书宣帝弟曰安平献王孚孚次子曰义阳成王望望第三子曰随穆王整整先望卒后武帝分义阳之随县封整为王諡曰穆整以魏咸熙三年为南乡太守是嵗晋武受禅改元泰始泰始三年徙整南阳而南乡人为整建此碑晋书地理志当魏末荆州分属三国而南乡南阳皆属魏后晋武帝改南乡为顺阳此碑今在光化军军即襄州糓城县之隂城镇阴城当魏晋时为南乡属县也余贬干德县令时得此碑今二纪矣嘉祐八年九月二十六日书【六一题防】
　　晋南乡郡建国碑
　　右晋南乡郡建国碑已断裂不完其额题南乡郡建国之碑其大畧云嘉平五年汉水滔溢毁坏旧城又云正元二年城此其余文字可识处大畧述迁郡事而铭文有与晋常存之语知其为晋碑也按晋书地理志建安十三年魏武帝尽得荆州之地分南阳郡西界立南乡郡及晋武平吴太康中改南乡为顺阳而不载迁郡事此碑盖太康以前立故仍称南乡郡也碑有云河内司马府君者整也尝守是郡自有碑此碑既无建立年月因附于整碑之次焉【金石録】
　　晋右军将军郑烈碑
　　不著书撰人名氏字为书烈字休林荥阳人官至兖州刺史轻车将军平莞侯拜议郎卒赠右将军諡曰僖故吏殿中监申杨等立此碑以太康四年立【集古録目】
　　右晋郑烈碑云君讳烈字休林又云曾祖先生皇祖征君显考将作大匠实有茂德载在国防烈晋史无传以碑考之尝为文帝参佐武帝时仕为兖州刺史封东筦男以疾征拜议郎卒于太康二年追赠右军将军諡曰僖侯云【金石録】
　　晋故右军将军平莞侯郑府君之碑额郑君名烈荥阳人仕于晋初至兖州刺史轻车将军召拜议郎以太康二年八月卒故吏申杨等立此碑四年之七月也郑君所封其上一平字则晓然可识下一字则微有缺损小欧阳谓之平莞侯赵氏以为东莞则误也晋县亦无平莞非乡名则亭名也予尝以魏末至晋末字无可取者晚获此碑其劲健方格顾后絶配若杂置汉刻中未易甄别【续】
　　晋护羗校尉彭祈碑
　　右晋彭祈碑云君讳祈字子陇西襄武人也其先出自颛顼有陆终之裔子大彭实主夏盟则其后也又云歴郡右职州别驾从事于时庸蜀未殄侵扰王路洮西之战因败运奇元帅获安尅厌疆虏列上功状除舎人还参本军事除凉州防军河右未清戎冦鼎沸谟谋神略简在帝心迁西郡太守至官未乆复临酒泉逺夷望风襁负归命白山丁令率服賔贡敦煌令狐豊距违王度渊泉之陈兵不血刄母老弟亡辞职去官圣上仁慈聴君所求转略阳太守近家禄养遂罹大难侍防还家服纪终始有诏以军州始分河右未靖豺狼肆虐授君节盖除防羗校尉统摄凉土前后军功应封七侯劳谦退让阴德不伐年未知命以太康十年三月癸酉薨天子愍悼遣使监护防事防曰君秉心公亮所任有方不幸殒殁朕甚痛惜故孝防参护军事酒泉马朔故吏【阙】郎中綦毋番主簿郭晓良吏夏侯俊等追思洪烈感想哀嗟乃刋石勒铭焉西晋石刻见于今者絶少又多残缺此碑文字完好可喜乃録其终始事迹如此【金石録】
　　元康元年有碑阴【金石略】
　　晋彭祈碑隂
　　右彭祈碑隂题名者凡三百十二人有故孝廉计掾计史良吏防吏计佐主簿领校録事中部督邮西部督邮军议从事和戎从事记室督军谋从事録事史户曹史贼曹史金曹史田曹史仓曹史铠曹史兵曹史客曹史记室史节史车曹史水部都督中部都督功曹典事武猛从事舎人蜀渠都水行事中部劝农西部劝农东都水蜀渠平水门下贼曹门下议生録事金曹掾兵曹掾作部史法曹史参战骑督歩督散督门下书佐弓马从事监牧史防史金曹典事武猛史门下通事门下小史凡一官多者十人少者不减数人其余称故吏无官号者百六十余人当时州郡官属其滥如是盖自汉以来太守皆自得署置僚佐彭君为边郡守故其所辟尤众今盖録其名号以见一时之制焉【金石録】
　　晋云南太守碑
　　右晋云南太守碑文字残缺其姓氏名字乡里皆不可考略可见者尝为尚书令史察孝防除郎中迁武阳令从龙骧将军王濬征讨迁云南太守年五十有七卒最后题太熙元年正月上旬造太熙武帝年号也【金石録】
　　晋议郎陈先生碑
　　书不著书撰人名氏碑字断缺其可见者曰延颍川许昌人不知其为名与字也其额曰晋故议郎陈先生碑元康二年门生尹含等立【集古録目】
　　元康二年十二月【金石録】
　　元康二年在长葛【墨池编】
　　晋尉氏令陈君碑
　　书今碑石残缺不可悉考其可见者曰字道臧太尉掾之小子其额曰晋尉氏令陈君碑以此知其官及姓氏也【集古録目】
　　晋金乡长薛君颂
　　右薛君颂在今济州金乡县汝南薛君之颂云君讳诣字公谋其他文字皆完好騐其词盖县长德政颂耳虽无建立年月而有吴冦未【阙】耀威海隅之语知其为晋碑也【金石録】
　　晋太子詹事裴权碑
　　元康九年有碑阴在西京【金石略】　元康九年十二月【金石録】
　　晋裴权后碑
　　有碑阴【金石略】
　　晋光禄勲向凯碑
　　右晋向凯碑云君讳凯字士伯河内山阳人也其后歴叙官阀甚详其最显者尝为中书侍郎尚书吏部郎给事黄门侍郎赐爵闗中侯广平太守散骑常侍防击将军北中郎军司兖州刺史中郎将后云累迁河南尹春秋六十有八元康九年四月甲子薨追赠光禄勲据此乃当时显人而晋史无传故其事迹莫得而考盖君子所赖以传者非爵位也顾所立如何耳自古老死邱壑而名称显著者甚众虽在髙位而功烈不见于当时声迹无闻于后世者亦可胜数哉【金石録】
　　晋鸿胪成公重墓刻
　　右晋成公重墓刻云永宁二年四月辛巳朔十五日乙未守鸿胪闗中侯成公重魏夫人之灵柩前世以永宁纪年者三汉安帝晋惠帝伪赵石只按三国志建安三十年曹操始置闗中侯十七级安帝时犹未有此号而石祗永宁无二年然则重盖惠帝时人也晋史有成公简成公绥皆东郡白马人【金石録】
　　晋陆喈碑
　　右晋陆喈碑喈为宣威内史建武元年卒碑以咸和七年立而碑后题云咸和七年嵗在庚辰咸和成帝年号也成帝以泰寜三年八月即位是嵗乙酉明年改元咸和据厯七年当为壬辰而此为庚辰者缪也陆氏有二碑余家集録皆有之据陆祎碑后题云泰宁三年嵗在乙酉与今厯合则当时厯官不应至咸和而顿尔差失然则庚辰特书碑者误尔【集古録】书不著书撰人名氏喈字公声祎之子也东晋初官至宣威内史前将军碑以咸和七年六月立【集古録目】宣城内史陆喈咸和七年秀州【金石略】
　　晋建威将军竺使君碑
　　晋故建威将军益州刺史领建平太守平恩县侯竺使君之碑额君讳瑶以泰光三年薨故吏张顾之等立此碑又一碑主簿费敷等立无额作两段【复斋碑録】思平县侯竺使君碑在金陵乡张阵湖【天下金石志】
　　晋谢重墓碑
　　书小字晋骠骑大将军开府仪同三司故长史豫州陈郡阳夏县都乡吉迁里谢重字景重隆安三年己亥六月二十六日丙午薨以七月九日癸酉葬【复斋碑録】
　　晋纪穆侯碑
　　凡二十四字曰晋故仆射散骑常侍骠骑大将军开府仪同三司纪穆侯之铭【集古録目】
　　【碑上缺】伯成仕至司徒存四十九字在句容县治【复斋碑録】
　　晋平西将军广汉侯葛府君碑
　　平西将军墓铭王右军书未详【金石略】
　　在句容县西七里墓前【访碑録】
　　晋冠军将军史侯墓石柱
　　晋冠军将军中垒校尉北中郎将五兵尚书【阙】州刺史史侯墓石柱在溧阳【诸道石刻録】
　　晋吕府君墓志
　　正书题云晋故尚书起居郎庐陵太守吕府君之墓志在溧阳恐是唐人所立【复斋碑録】
　　晋夜郎太守毋稚碑
　　晋故寜逺将军绥蛮护军夜郎太守毋府君之神碑额二十字君讳稚字君孙隆安三年嵗己亥十月十五日主簿张熊等立【集古録目】
　　碑阴司马行谈指令巴西陈【阙】防军事行夜郎令巴西杨玉等题名【复斋碑録】
　　晋都乡侯断碑
　　上半不存不知姓名末行有升平二年三月上旬立【复斋碑録】
　　晋散骑常侍周处碑
　　陆机文王右军书后人重立在常州【金石略】
　　宜兴周孝侯墓有古碑一通云晋平原内史陆机撰右军将军王义之书防尾云唐元和六年嵗次辛夘十一月十五日奉承郎守义兴县令陈从谏重树此碑后又有一条前试太常寺协律郎黄某书名与书皆糢糊而书字微可推当是后人因陆机撰下有空石妄増右军将军王义之书以重其价耳文内初载处事大约与传同至于絶矢尽左右劝退处按剑怒曰此是吾効节授命之日何以退为我为大臣以身殉国不亦可乎下忽接韩信背水文差不成句又云莫不梯山架壑襁负来归云云元康九年因疾増加奄捐馆舎春秋六十有二天子以大臣之葬师傅之礼亲临殡壤建武元年冬十一月甲子追赠曰孝侯礼也赐钱百万葬地十顷京城地五十畆为第又赐王家田五顷诏曰处母年老加以逺人朕每愍念其二年月日葬于义兴旧原按处以永平七年战殁赠平西将军赐钱葬地及给处母医药酒米俱如碑盖又十五年而元帝称制追封孝侯建武其年号也时陆平原殁已乆矣岂于树碑之际而为处后者窜入諡孝侯一句耶然不应以永平之诏移入建武后至所谓梯山架壑奄捐馆舎天子以师傅之礼等语又似平原它文错简然考之吴及晋初无元康年号不可晓也书结构虽小踈笔亦过强而中间絶有姿骨督防之际大得钟王意在李北海张从申间又不可以其譌而易之也【弇州山人藁】
