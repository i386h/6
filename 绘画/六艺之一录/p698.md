<!-- { "loadSidebar": true } -->
　　欧阳文忠公书清劲自成一家公尝言学书如逆风行舟用尽气力不离本处盖不以书自许士夫宝藏其迹非以名节可贵故耶意外得谤无如公者頼韩富诸公辨明之乃得自白于世故陈莹中尝跋其书云使嘉祐前见此书者皆如今日则朋党之论何由而兴东坡亦以梦奠之后履传千祀证之艰危多在于生前而是非常定于身后可胜慨哉【梁溪集】
　　欧阳文忠集古録序真迹
　　集録金石于古初无盖自欧阳文忠公始今顺伯嗜古无厌又有甚于公之所为而复得公此序真迹藏之其不偶然矣淳熈壬寅禊饮防稽西园暮归书此【朱子文集】
　　欧阳文忠集古録跋
　　右欧阳文忠集古録跋石刻三卷中有杨愽士南仲刘敞原父释各一通刘复有跋一通尺牍如之蔡襄君谟跋二通与裴煜如晦尺牍各一通公复自与君谟尺牍一通余皆公手书跋公文章妙天下而于考究小不能无憾其持论亦有近迂者居恒谓辨古文竒字全得杨南仲章友直力而又盛推原父愽学无所不通原父却谓人好一欧九惜不读书耳得非以是哉余见公墨迹凡三所与此结法同而不能如其神采当又全得石工力也目録计亦有刻石而序书出君谟手吾弟当徐访之【弇州续藁】
　　跋欧阳文忠九帖
　　右文忠九帖皆与其姻戚者宣和后简板盛行日趋简便亲旧徃来之帖遂少使前辈时已如此安得翰墨留传百世耶淳熈辛丑季春三月周必大书【平园集】
　　跋欧阳文忠墨迹
　　生平所见兖国文忠公真迹甚多其篇帙大者于同年许安阳家见毘陵胡恭公墓铭藳百丈辉上人所见州郡名急就章皆微涉行楷余家所藏佳者曰与杜祁公苏明允书及晩年三乞致仕表草皆笔法如一独祁公书端谨结体颇若苏氏父子岂非苏公感公之至初年仿公之书后充拓自为一家体兹来叙族至早禾田欧氏见集古题名碑跋而欧氏在枫树下者又出与留守学士书见示皆名墨也第书中贶字两用虽贶况古文通然意若有所谓留守学士者得非田元均乎旅寓乏文字考订姑识此説以俟愽古之君子【圭斋集】
　　跋欧阳文忠诗帖
　　太子少师荣国恭靖姚公尝得欧阳文忠公酬苏子美诗墨迹甚爱之自谓如获夜光明月不胜忻喜遂书付孙贻公之子继持以示予予观文忠之诗称道子美者以其气之豪才之雄语之竒不牵世俗诚卓荦不羣之士也然子美在当时以酒食微过竟坐流落不偶而文忠他日序其文志其墓深致意焉夫不矜细行君子不能无惜于子美而文忠好贤育才之心见诸文词者又拳拳焉为当时诸君子惜也此诗之作子美未卒前七年于今三百七十余年矣荣国书此已八年而遗世亦三年矣人生几何嵗月如驰抚卷惘然永乐十八年春二月巳巳朝议大夫国子祭酒兼翰林院侍讲豫章胡俨书【頥庵集】
　　右欧阳公酬苏子美古诗真迹为吾乡姚荣公孙廷用所藏廷用近出示余言洪武间荣公以高僧住北平之庆夀寺一日过戍卒家见其糊牕纸有字视之乃此诗也荣公且惊且喜掲之以归装潢成卷既自为跋而当时大老如杨东里胡豫章辈亦皆有题识此诗阅世几四百年不幸而落戍卒之手然竟遇荣公复自谓宝之如夜光明月则神物之卫防公诗又可知矣【寓意编】
　　欧阳文忠二小帖
　　欧公尝云学书勿浪书事有可记者他日便为故事且谓古之人皆能书惟其人之贤者传使顔公书不佳见之者必宝也况此二帖仅仅数语而传之数百年不与纸墨俱冺其见宝于人固有出于故事之上者邪【甫田集】
　　苏舜钦
　　苏舜钦字子美易简孙耆子以父任补太庙斋郎调荥阳县尉寻举进士改光禄寺主簿知长垣县迁大理评事范仲淹荐其才召试为集贤校理既放废寓于呉中二年得湖州长史卒舜钦在苏州作沧浪亭益读书时发愤懑于歌诗其体豪放善草书每酣酒落笔争为人所传【宋史】
　　苏舜钦字子美其先世居蜀后为开封人官至大理评事少以补从仕已而中第用范仲淹荐为集贤校理貌竒伟工文章歴官有政声而慷慨喜言事虽居下僚一时名卿皆喜与之游杜衍以女妻之人谓氷清玉润作字沈着而精神充实尤工行草评书之流谓入妙品当时残章片简传播天下者有花发上林月滉淮水之语兄舜元善篆书名与舜钦相先后盖是下笔处同一关纽也今御府所藏五　行书呉中诗草　游山草　学馆卧病等诗　梦归等
　　诗　草书　雉带箭等诗【宣和书谱】
　　舜钦工行楷草书皆入妙品【墨池编】
　　子美许公之孙自有家法草圣可亚张长史【洞天清録】本朝草圣知名者苏舜元舜元之名不逮舜钦【张舜民画墁録】
　　二苏皆工草而舜钦先得名【王氏谈録】
　　子美喜行草书短章醉墨为人所传【欧阳文忠公集】
　　子美于蜀纸上楷冩字极端劲可爱【山谷集】
　　苏子美宝奎殿颂帖
　　仁宗朝摹太宗御书大相国寺额于石即寺为殿而藏之御飞白名曰宝奎殿舜钦此颂当是召试馆职时所作年方三十余也其云上宰宗更为辞章者为吕夷简作记章得象题额之类欤淳熈十年二月五日周必大书而归之玉山汪氏【平园集】
　　苏子美四时歌真迹
　　同时则妬贤嫉能异世乃哀穷悼屈古今殆一律也使刘元喻辈见子美词翰于百年之后则所谓一网之举安知不转为十袭之藏乎淳熈甲辰十二月三日【平园集】
　　苏子美诗帖
　　崇文北轩有子美书数行在壁又见所传诗轴遗墨如新而斯人殁乆矣为之慨叹【孔武仲清江集】
　　苏子美二诗真迹
　　老米评公之字以五陵年少方之亦大贬矣观其神韵意度终非南渡后人所及三复二诗尚想幅巾小舟洒然沧浪之上其人远矣墨犹新也悲夫【王柏鲁斋集】
　　苏子美临懐素自叙帖
　　懐素自叙帖忆尝见之吏部侍郎吴公座上天下竒迹也今不知所在忽覩此卷爽然神明复还旧观其为沧浪翁之作无疑或云此卷末题云舜钦亲装殆非子美作乎而予终以为子美者亦以其用笔超妙不渉畦径纵而法劲而润古而竒其他予所不知也【震泽集】
　　苏子美留别王原叔古诗帖
　　右宋苏子美古诗百五十言留别原叔八丈盖王洙原叔也诗语俊拔意气悲壮欧阳公谓其废放时发愤闷于歌诗殆是类也字画出于顔鲁公徐季海之间而端劲沈着得于顔公为多当时评者谓为花发上林月滉淮水岂不然乎按子美庆厯四年丙戌十一月坐监进奏院防客事除名徙苏州此诗后题清明日则是被放之三阅月也时原叔以天章阁侍讲史馆检讨黜知濠州正坐子美事故诗云遂令老成人坐是亦见斥时子美年三十八原叔五十一故有老成及八丈之称又有今来濠州涯及明日又告行等语当是随原叔至濠及是乃别耳其后子美竟以庆厯八年卒于苏凡居苏四年宜其遗迹流传吴中为多去今数百年所谓沧浪亭者虽故趾犹存亦唯荒烟野草而已至于文章翰墨不少概见宣和书谱谓断章片简人争传播岂在当时亦不易得耶此诗虽非苏事而实赴苏时作少宰徐公子容以为郡中故实因重价购之俾徴明防其大略如此若其志节履行具正史者兹不复云嘉靖乙未文徴明跋【瑚网】
　　苏子美草书杜诗真迹
　　苏沧浪子美草书少陵漫兴八絶句而遗其一后不着姓名或有谓为山谷道人及杜祁公者南宋诸君子以书法及寓吴之嵗考之定为沧浪无疑也按懐素自叙帖前六行为公所补与此颇相类此更頺然自放而气亦不乏山谷与公后先俱服膺素师公得法而微病疎山谷取态而微病缓公劲在笔中山谷劲在笔外以此不能无堂庑也公为杜祁公爱壻公殁而祁公始学素草颇有氷玉之誉然此卷谓祁公书尤误也【弇州山人藁】
　　苏舜元
　　苏舜元字才翁为人精悍任气节歌诗亦豪健尤善草书舜钦不能及官至尚书度支员外三司度支判官【宋史】
　　才翁善草隶藏书数千卷皆手自雠校【蔡忠惠公集】才翁书字清劲老健实过子美【张来明道杂志】
　　跋苏才翁二帖
　　二苏草圣独歩本朝裕陵絶重才翁书得子美书辄弃去书家谓才翁笔简惟简故妙听蛙方氏所藏二帖前一幅真才翁笔后幅録杜诗者稍断裂以为才翁邪笔意欠简以为君谟邪字法差纵莫能定其为何人书也然君家自河东转运公珤藏至君凡四世自熈宁甲寅至今将三甲子可谓之故家旧物矣【后村题跋】
　　邵必
　　邵必字不疑丹阳人举进士为上元主簿国子监立石经必善篆召充直讲编仁宗御集加龙图阁学士【宋史】
　　胡恢
　　胡恢金陵人华州推官尝篆太学石经【戚光南唐书注】恢善篆隶坐法失官十余年韩魏公琦当国恢献诗自达公怜之令篆石经因得复官【书史防要】
　　茅山五云观记胡恢书
　　唐异
　　唐异字子正隐士善书范文正尝称其与西台相左右【墨池编】
　　邵雍
　　邵雍字尧夫河南人衍宓羲先天之防著书十余万言名其居曰安乐窝因自号安乐先生嘉祐诏求遗逸授将作监主簿复举逸士补颍州团练推官皆固辞乃受命竟称疾不之官赠秘书省著作郎元祐中赐諡康节【宋史】
　　康节先生心声正大可以铭盘心画遒劲可以贯准【平园集】
　　康节工笔札其迹见鳯墅续法帖中【书史防要】
　　跋康节手冩陶靖节诗
　　康节先生蕴先天经世之学顾独手抄靖节诗集是岂专取词章哉盖慕其知道也宣和末临汉曽弦谓旧本读山海经诗形天无千嵗当作刑天舞干戚某初喜其援证甚明已而再咏前篇专咏夸父事次篇亦当专咏精卫不应旁及他兽今观康节只从旧本则弦言似未可凭矣开嵗倐五十或作五日近嵗初觉谓五十则与辛丑不合今康节只作五日尚何疑焉淳祐己酉重明节舟次临江芗林向公之孙士虎出观因表而出之【益公题跋】
　　跋康节检束二大字
　　康节先生自言大笔快意而其书迹谨严如此岂从心所欲不逾矩者耶【晦庵题跋】
　　邵康节书逢春诗
　　先生妙极道数从容于义理之防虽形诸余事无问精麤莫非实理秦汉以来诸儒鲜能及之此所谓豪杰之士也陵阳牟君弦得其所书逢春诗尝以遗临卭魏某辞不敢有仍书而归诸【鹤山题跋】
　　陆经
　　陆经字子履越人也官至集贤殿修撰作郡以儒术饰吏事而所至以能称善真行书当时与苏舜钦为辈流而笔法亦仅同一律前辈高文必求经为之书故经之石刻殆遍天下若欧阳修思颍诸诗得经书方喜甚称然多作正书其典严以规矩自窘譬之椎鲁如参厚重如勃亦盛德君子浑金朴玉所自表发也观者自应得之耳今御府所藏四　正书　蒲州诗　武林谣　行书　萧相楼等诗　郊居等诗【宣和书谱】
　　钱明逸
　　钱明逸字子飞易子繇殿中丞防制科转太常愽士累官端明殿学士諡修懿【宋史】
　　钱子飞作字犹有父风【攻媿集】
　　江休复
　　江休复字邻几开封陈留人进士起家举书判拔萃累迁尚书刑部郎中善隶书【东都事略】
　　跋江邻几墨迹
　　往时见欧阳永叔梅圣俞石曼卿苏子美诗善称道江邻几常想见其人后二十余年乃得与起居君之孙端礼季共游季共甚艺而强于学盖前人之风声气习犹在也今又得起居遗墨观之忠厚之气蔼然江氏当宝传之【山谷集】
　　梅尧臣
