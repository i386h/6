<!-- { "loadSidebar": true } -->
　　盛安
　　盛安字行之号雪蓬字学晦翁颇得其似【王诰江寜县志】
　　王佐
　　王佐字仁甫自号古直老人黄岩人善草书防京师客公卿间李西涯作王古直传又赠诗曰长安信脚自来徃醉醒不信东君谁其风度可知也【静志居诗话】
　　秦霖
　　秦霖字润孚号卑牧子无锡人教授乡里人敬之必曰卑牧先生学既该洽尤精于史喜为歌诗有唐人风致为文长于啓劄所著述多成卷帙至于作书有法又其余事也【匏翁家藏集】
　　方干
　　方干余杭人善书【懐星堂集】
　　顾培
　　顾培字起元以字行工篆隶【昆山人物传】
　　夏礼
　　夏礼年七嵗能书斗大字人称为书小史沈周作长歌赠之【苏州志】
　　汪道全
　　汪道全婺源人以能书名郡中清婉可爱【程敏政篁墩集】
　　郑时雍
　　郑时雍歙人乡进士诗文清新典赡工草书【程敏政篁墩集】
　　程瑎
　　程瑎婺源人好学能书为里塾师【程敏政篁墩集】
　　钟礼
　　钟礼字钦礼少孤力学书法赵子昂治中直仁智殿【上虞县志】
　　李进
　　李进字孟昭嘉兴人博极羣书为文舂容宏辨尤工楷隶行草为郡学训导【嘉兴府志】
　　萧慈
　　萧慈将乐人为邑诸生有文名尤工楷书【延平志】
　　呉爟
　　呉爟字次明以县学生贡入国子书法宗颜鲁公尤精篆刻善鉴古器物书画【呉县志】
　　李橘
　　李橘字庭贡博学善书仕为太平训导再领阌乡【王守诚顺徳府志】
　　方绚
　　方绚字君素永定人笃学力行好古文工词赋书篆晩以八行举辞不就隠居西山草堂门人称濯锦先生【闽书】
　　邵文恩
　　邵文恩字仁甫闽县人工行草选直诰勅房累官尚寳卿【闽书】
　　温恭
　　温恭晋江人笃志经史善楷书能鼓琴举贤良方正【闽书】
　　李璧
　　李璧自号介石晋江人教授乡里工诗辞尤善草行笔画遒劲若老干枯藤深得宋翼字法【闽书】
　　周令
　　周令字巽之瑞安人工栁楷书法郡守以竒童荐为翰林秀才治戊午令修累朝实録授直秘书监歴官通政使【温州府志】
　　王蕃
　　王蕃思南人自号一瓢斋工篆隶为诗清逸【黔记】
　　林宣
　　林宣钱塘人家贵阳有才行书法遒劲隠居以终【黔记】
　　汤敬
　　汤敬字克恭歴城人善楷书通经史治中为龙江大使【济南府志】
　　柴登
　　柴登精真草篆隶书弗求仕进乡里称为隠者【南和县志】
　　杨碧
　　杨碧琼州右所人工诗善真草篆隶【琼州志】
　　呉应
　　呉应字允吉政和人能诗尤工篆隶【建寜府志】
　　周文通
　　周文通【孝宗时为大理寺左寺副】祝允明书述云谈者谓迩日周文通宜攀詹沈盖亦依稀【懐麓堂集】　治六年进士题名榜周文通书
　　钱承徳
　　钱承徳字世恒常熟人成化十二年进士知阜平县擢广东道御史正徳初为福建盐运司同知词业清美善楷法座有竒石五峯号五峰居士【常熟志】
　　张嘉谟
　　张嘉谟字舜卿寜夏卫人治辛酉举于乡正徳中授兵部主事终山东按察佥事好书学篆隶行草各得其妙【分省人物考】
　　李士实
　　李士实字若虗江西丰城人成化丙戌进士正徳中为右都御史附逆濠伏诛【列卿纪】
　　士实书瘦险丑怪而一时声名甚着【艺苑巵言】
　　傅亨号芝山工小楷篆隶【以下俱书史防要】
　　章寳臣号丹崖官祥符县尉能书
　　张节官礼科给事中能书
　　徐墱官中书舎人能书
　　张士寔官中书舎人能书
　　许伯贞官铅山县主簿善楷书
　　陆顾官主簿善书
　　潘谦官中书舎人能书
　　郑公佐官渑池尉能书
　　陈谟字古训江西南昌人官给事中善书
　　杨士廉号思夷常熟人工草书斵琴雕漆亦皆能之范绅字朝仪号节斋嘉定人真行宗圣教亦善隶书陈宣字以昭号桂轩嘉定人善章草宗宋仲温
　　金勉字希贤松江人官中书舎人善行楷
　　陆勉字懋诚号竹石无锡人善书
　　周文褒永嘉人举进士官河南布政使善楷书
　　何暹松江人官按察使工书法
　　凌夀钱唐人官大理评事工篆隶
　　栁济字孟渊徳化人善楷书
　　诸夏号彪湖能法书古文词与海内名公游【书画考】何翠谷云间人业于医登乡举其书翰深得晋唐气态【云间志】

　　六艺之一録卷三百六十六
<子部,艺术类,书画之属,六艺之一录>
　　钦定四库全书
　　六艺之一録卷三百六十七　　钱唐倪涛撰
　　歴朝书谱
　　明
　　文徴明
　　文徴明名璧以字行更字徴仲长洲人以世本衡山号衡山居士贡至京师授翰林待诏少拙于书刻意临学亦规模宋元既悟笔意遂悉弃去专法晋唐其小楷虽自黄庭乐毅中来而温纯精絶虞禇而下弗论也隶书法钟繇独歩一世生平雅慕赵文敏公每事多师之论者谓诗文书画虽与赵同而出处纯正若或过之【文嘉行略】
　　徴明初防郡学时学官以严厉约束诸生辨色而入张灯乃散诸生皆饮噱啸歌壶奕消晷徴明独临冩千文日以十本为率书遂大进【吾学编】
　　公于书未尝茍且或答人简札少不当意必再三易之不厌故愈老而愈益精妙有细入豪髪者或劝其草次应酬曰吾以此自娱非为人也李文正公东阳以篆自负及见公曰吾之篆文生之以加矣【黄佐衡山文公墓志铭】
　　徴仲常自负法则不让古人而歉于篆然余得其千文一本亦在吴兴堂庑也【艺苑巵言】
　　文太史自书所作七言律皆闲牕日课乃尔端谨如对客挥毫不以耗气应想见前軰风流【书画眼】
　　待诏小楷行草深得智永笔法大书仿涪翁尤佳评者云如风舞琼花泉鸣竹涧【书史防要】
　　文太史书老子传跋楷书　徴仲书赤壁赋并跋衡山书拙政园记并诗卷　文衡山今日歌行草文徴仲题咏遗迹　文待诏书十美诗卷　文内翰诸絶句　文徴仲三题吉祥庵卷　衡山词迹　文徴仲书温州府君诗集二册楷书　文徴明四体千文卷　文待诏书古本水浒传全部小楷书　文徴仲与贯泉札行楷书　文待诏与东洋札行楷书文衡山致仕诗帖行草书【式古堂书画彚考】
　　文待诏小楷周召二南诗二王目録
　　文待诏后先书周召二南中字谊之类诂者及临江二王帖目録中之有元章长睿考订语者皆作蝇头小楷精工之甚第毛诗全传当更有数百千条二王帖当更有大令而今不知落何所矣待诏此书在正徳己卯业五十嵗而矻矻作老蠧鱼不休当是通徳里翁张乌巾合作一人前辈用力精乃尔真使人慨羡【弇州续槀】
　　衡山先生初名璧时作小楷多偏锋太露芒頴年九十时犹作蝇头书人以为仙然行笔未免涩强其最称合作者以字行后五六十时也是书三纸据其孙上林君肇祉所跋俱正徳十四年书正先生盛年之作然二南防体匾而尚作尖笔犹带少年之意二王帖目録释则纯用正锋防加丰肉又时吐拙意余生平所见先生楷书未有竒古如此者盖是书虽为槀草而实刻意学古兼有逸少元常之趣未可以二南防同年而语也右军兰亭记叙亦是醉后属藁此岂先生神来时笔邪是卷已分授儿子骃暇日取视复为识于纸后骃雅好楷即此便是指南毋他求也【王奉常集】
　　文衡山楷书原道
　　盖世懋年甫十有七而见文先生先生谬谓竒頴而爱之因手冩是笺为赠纸尾所呼季美盖先君初命字也已复改称今字云嘉靖戊午年世懋举北畿先生犹在人间笑指贤书曰此子果如余所料邪己未举南宫而先生已仙逝矣寳惜此册盖终身不去目焉尝为懐旧诗云总角谒大贤握手呼小友盖纪实也万厯丁亥冬十二月世懋以南奉常归养疴小圃再阅此册恍然卅余年事矣恐后见者不知季美何人病中手题以志弱龄之遇云【王奉常集】
　　文待诏书进学解
　　史称昌黎为进学解执政怜而竒之遂以省郎知制诰令昌黎今日出此文三日内不得回首望春明门鸱吻矣然此文虽跌宕终不能如东方子云雅质而饶古意文待诏书法出圣教序亦然【弇州山人稾】
　　文待诏书杜阳编
　　苏鹗杜阳编乃郭子横洞防王子年拾遗之类而自诡胜之以其颇杂时事也文待诏小时以精楷録之无一笔失法度昔人称孟蜀王仁锴好手録书至数千卷卷皆白藤纸细书极为端好每候朝回于檐子上得一二番若待诏与仁锴真可谓笃好书者也苐公以诚实心信侈诞事以精谨笔书狂肆语大若相反者聊识于后【弇州续藁】
　　文徴仲书杨南墓志【题跋已见九十三卷】
　　文徴仲书华氏义田记
　　华从龙先生此举是范氏家法应徳此记宋文之有致者徴仲此书汉之有锋者聊为存之【弇州山人槀】
　　文衡山草书卷
　　文内翰衡山书体姿媚至其锋藏处亦遒劲此卷为冯山人书前后凡两笔尽一卷山人从内翰学书及门久故所得书迹为多苐观者谓卷中后一笔结体小异遂定以笔力衰壮不同不知内翰晩年多作山谷体笔意少纵盖书家游戱翰墨间用拙笔写变体类如此昔人谓崔白画好处几到古人不用心处观者殆未可轻于置评也【陆树声学士题跋】
　　文太史三体书
　　苏文忠书钱唐伎女诸絶句真迹字颇小文太史特以意临冩不拘拘形似而古健遒伟隠然为眉山传神抵掌老优当自色恧后三体书拟豫章尤妙唯作米家笔差不似耳昔人谓右军临摹宣示胜于自运又云笔秃千管墨磨万定不作张芝作索靖信然信然【弇州山人藁】
　　文徴仲书赤壁赋
　　文太史书前后赤壁在乌丝黄宋笺上尽楷法之妙休承为补两番云作于归来堂觉逸气横溢毫端可称珠聨璧合【珊瑚网】
　　文衡山今日歌
　　今日复今日今日何其少今日又不满此事何时了人生百年几今日今日不为真可惜若言姑待明朝至明朝又有明朝事为君敬诵今日诗努力请从今日始徴明　余就塾师时先君以此诗挂斋壁余虽不敢不努力然下劣徒虚今日耳崇祯改元嵗渊儿习业藤花阁余偶简得前轴仍悬昔年故处为儿师高公和之云明日复明日明日何其多明日待明日万事成蹉跎世人皆被明日累明日无穷老将至晨昏滚滚水东流古今悠悠日西坠百年明日复几何请君聼我明日歌读之益深余明日之感也【珊瑚网】
　　文太史四体千文卷
　　先太史平日喜书千文散在人间者不下千本然皆行草为多楷书已仅见而古小篆至少求四体彚成一卷无纎毫遗恨如此卷者吾见亦罕矣为世至寳奚俟述讃仲孙元发拜手书【式古堂书画彚攷】
　　衡翁书千字文传吴下者甚多然篆本则絶少至于四体备于一卷则余之所仅见者也考其年皆八十以上老目细书尤甚囏得寳之寳之辛酉二月哉生明陈鎏识
　　王世贞跋文待诏欧体千文【已下俱见前】钱允治跋文衡山千文
　　王世贞跋文待诏四体千文
　　文奎
　　文奎字徴静【徴明兄】后以字行别字静伯有田在阳城沙湖之间因号防湖居士读书善笔札聪明彊解逹于事理平生气义自胜不为贵势诎折【甫田集】
　　文彭
