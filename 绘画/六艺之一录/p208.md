<!-- { "loadSidebar": true } -->
　　尝见王元羙称是碑云魏公书法顔平原而时时露栁骨锋距四出令人不敢正视亟慕而购之既得再阅所谓锋距四出良是但以三公较之似不无少逊顔之方整而偏得栁之奋张居顔栁间可也何至兼二公令人不敢正视乎魏公受遗二世以身系重轻诚不可及而于书家嫡恐不敢过枉也【石墨镌华】
　　重修南岳司天王庙碑
　　翰林学士苏易简奉勅撰待诏黄识篆碑隂有楷书【南岳总胜集】
　　建齐桓公庙碑
　　景祐间立在临淄县【天下金石志】
　　江渎南庙碑
　　江渎南庙有碑前进士曾华旦撰言因山崩石壅为州害于是着令自十月至二月禁行舟皇祐三年也【陆防入蜀记】
　　灵津庙碑
　　神宗立在开州城南【天下金石志】
　　太平灵惠王庙碑
　　熙宁癸丑余杭令扈大亮撰【咸淳临安志】
　　灵泽侯庙碑
　　元符三年立在临朐县天仰山【金石表】
　　表忠观碑
　　表忠观碑苏文忠公撰并书结法不能如罗池老笔亦自婉润可爱铭词是苏诗之佳者余甞怪钱氏起羣盗非有大功徳于民而能制一方传数世穹爵崇奉迨于大明爝火自若纳叛之后圭组映带者又百余年乆而人思之何也武肃王初有国将筑宫望气者言因故府大之不过百年填西湖之半可得千年武肃笑曰岂有千年而中不出真主者乎奈何困吾民为遂弗改此其智有足多者五代史故欧阳氏怼笔未尽征也【弇州山人槀】
　　苏文忠公故有书表忠观碑擘窠大字者行于世今陈于吉士复出所镌文忠行书碑文示予字仅拇指大视前书若别辟一境者谛视之此特以行草故防笔少耳其姿态骨力以絶去排束转自神骏能知裴叔则于麤服乱头时者是真知叔则者也盖余甞歴武陵泛钱塘徘徊武肃王之故墟其所为锦衣挂树强弩射潮者已草湮木瘁矣惟此表忠观碑独存渐嵗乆漫漶而二百年后寄生之裔孙复以此片石续之可贵哉名贤之迹也夫天地间最夀者河山最易败者楮墨以今观之不朽之寄竟安归哉吾有感于斯文矣【王衡缑山集】
　　苏子瞻真书表忠观碑大字有骨力学长公书者自此入可得其势【牍纪】
　　韩文公庙碑
　　苏子瞻真书结体端毅有禇法佳书也【牍纪】
　　狄梁公祠碑
　　昔人谓狄梁公事范文正公文之黄文节公书之为海内三絶然文篇法既俳书势亦倾侧未足絶也黄正书不足存有韵无体故也梁公复英王荐张相所称潜授五龙夹日以飞千载而后犹凛凛生色然史称王及善王方庆亦与谏复英王者柬之以梁公荐自益州拜洛州再迁秋官后以姚崇荐入相世知姚著绩开元不知其荐张至二王愈冺冺矣余故附着之【弇州山人槀】
　　自古正书法无作倾侧笔者晋人法在态中故圆而多逸唐人态在法中故方而多遒宋初诸人犹遵唐矩四大家出而唐法尽变兢为倾侧矣鲁直其尤甚者而昔人乃谓狄公事范公文黄公书为三絶即文正文篇法靡弱与黄公何絶之有试以视裴公文李西平而诚悬书为何如母言蔡中郎之于郭有道也【石墨镌华】
　　王钦佩先生谓此碑如刘阮之徒章甫爼豆盖谓涪翁不善真书故不免反拘于规矩中无超然处也【苍润斋碑跋】
　　曹娥碑
　　北海曹娥真碑传世甚少皆摹刻也此蔡卞于元祐间书颇得其神而精采胜之以其宋人弗贵也且石在越迄今尚为完善此搨更早字更全尤觉奕奕射人岂孝女之神常在山川间有志为书者则精英即附助之邪抑其地石佳而刻手工自昔已然耶由此观之则卞胜于京京又胜于襄今知有襄而不知有他蔡名之有幸不幸如此若具目当家则一字便有定评宁复向人言下转天啓癸亥九月廿日【墨林快事】
　　丰泽侯庙碑
　　崇宁五年立在临朐县仰天山【金石表】
　　修孔融祠碑
　　政和四年立在潍县【天下金石志】
　　鳯县忠防侯庙碑
　　绍兴二十八年鳯州司户军权州学教授朱绶书【蓝瑞汉中府志】
　　虞允文祠碑
　　滕宗卿立在采石山【天下金石志】
　　范仲淹祠碑
　　在庆阳府碑乆剥落惟穆衍赞存【天下金石志】
　　修公刘庙碑
　　王庶撰在宁州【天下金石志】
　　覇王庙碑
　　李翔作白字书覇王庙碑【瑚钩诗话】
　　释氏
　　建善寺碑
　　在长溪县建隆四年呉谨辞撰【舆地碑目】
　　嵩山会善寺重修佛殿碑
　　开寳五年前摄大理评事王正已书【嵩阳石刻记】
　　石佛院碑
　　在蓬池县开寳六年立【舆地碑目】
　　彼岸寺碑
　　在汝宁上蔡县宋真宗时建此碑今剥落多矣不知撰书人姓名中书舎人陈登思孝以篆书擅名于今数称此碑之善【杨士竒东里续编】
　　大相国寺碑
　　右寺碑在大梁为翰林承防宋白撰待诏吴郢书完好若新立者白亦颇有文学名而辞芜杂不工不敢与江总持作奴何论简栖郢虽不能脱祗习颇遒劲自赏殆类诚悬集书聊为存之【弇州山人槀】
　　华严寺文殊阁碑
　　梦英撰何润之书在华严寺　阁是杜顺禅师蔵肉身处宋人重修英公为记何润之书英公文靡弱但公自任篆书者其正书极佳乃使润之书润之行笔亦不恶结体踈耳未足辱吾寳蔵也【石墨镌华】
　　兴平县保宁寺碑
　　知遵铸钟建楼亦僧腊能事本不足多冉曽为碑为书盖其徒张大之耳曽文有五季之靡而真行精健大有圣教序法是宋书中之铮铮者【石墨镌华】
　　普济禅院碑
　　碑在汧阳于侍御永清始获之亟称赏以为不减圣教余得一纸观其书非惟不及圣教抑且不及隆阐法师碑时代为之非书者责也书者为僧善儁署曰习晋右将军王羲之书其年为大中祥符此时苏黄四家未出故书虽逊古犹有唐风【石墨镌华】
　　防国寺碑
　　宋中书平章钱惟演撰工部尚书李端懿学圣教序笔法检校司空鄂州刺史篆额文已残缺【天台方外志】
　　灵泉寺碑
　　政和四年主簿兼教谕朱恂文【兰溪县志】
　　慈孝寺碑
　　天圣五年十一月上亲篆慈孝寺碑额夏竦撰文宋绶书【玉海】
　　惠明寺塔碑
　　太原县北门外惠明寺塔碑宋元丰八年吕惠卿撰并书其隂下方有题名三十一大字凡碑文必靣在先隂在后此碑元丰八年立为乙丑之歳而隂所题辛亥反在其前十有四年不可晓也岂非惠卿磨去前人之文而自刻之者欤其隂嵗月之犹存则固心劳日拙而亦天地之未尽泯者欤夫毁人以自成君子之所深戒而今之名公贵人为此者比比也嗟夫古碑之所以多不存于世其不以此也哉【求古録】
　　曹州大鉴禅师碑
　　栁栁州文绍圣中苏定武书【唐庚眉山集】　崇寜初毁去长老和公更书而刻之【仝上】
　　法云和尚碑
　　东坡于古人但冩陶渊明杜子羙李太白韩退之栁子厚之诗为南华冩栁子厚六祖大鉴禅师碑南华又欲冩刘梦得碑则辞之吕微仲丞相作法云秀和尚碑丞相意欲得东坡书石不敢自言委甥王谠言之东坡先索其藁谛观之则曰轼当书盖微仲之文自佳也【闻见后録】
　　勅赐崇宁禅寺碑
　　通判全州军州兼管内劝农事孙道书【湘山事状】
　　慈云寺碑
　　刘宰撰在金坛县【天下金石志】
　　国清寺碑
　　宋福建安抚司议谢伋撰提举玉隆观曹勲书主管崇道观贺允中篆额【天台方外志】
　　方山定林寺碑
　　右方山定林寺碑一通乃宋嘉定庚辰免觧进士建康府校正书籍朱舜庸撰廸功郎新平江府録事参军秦铸书从政郎辟差充江南东路安抚司准备差遣危和篆额按志舜庸即金陵人隐居不仕着金陵事万卷处庆元中留守吴琚订证以传为此文颇工书亦有米意余以乙邜春同祈泽僧往游因搨以归然志但言朱公为隐逸而不知为免觧进士微此碑其何以考耶【牍纪】
　　静已书偈语碑
　　此与抄高僧传序碑并在西安府学俗并呼抄高僧传余视之乃某禅师所述偈语语非上乘而书出僧静已行草甚类英大师疑二碑同时建静已英之徒也然不免恶札【石墨镌华】
　　同州龙兴寺塔碑
　　寺建自隋而重修于宋开寳之际檀那杨继宗也碑内有云府主连帅太师者有曰通总陇右公者有曰观风谯郡夏侯公者皆不可攷作碑者名岵而不言其姓亦无从知之书者并无姓名书法率更方整有之遒逸不如也【石墨镌华】
　　摄山栖霞寺碑
　　释怀则书摄山栖霞寺碑集右军书勒之石亦圣教序遗法也结体极婉润逼真【弇州山人藁】
　　道家
　　太乙宫碑
　　陈搏撰在盩厔县【天下金石志】
　　回山王母宫碑
　　陶谷撰在泾州【天下金石志】
　　太平兴国宫碑
　　有神降于鳯翔本无稽之言而侈大之其天书之前茅乎徐常侍文纎靡直是五李遗习张振书亦拖沓不堪与孙承望雁行【石墨镌华】
　　茅山大洞国师碑
　　天圣七年云阳南郭陈辅造七闽西山蔡仍书并题额【茅山志】
　　道山十圣殿碑
　　太平兴国三年知湖州钱信记【吴兴掌故集】
　　承天观碑
　　观在真宁县唐开元中建宋大中祥符中奉勅重修而尹熙古书之者也熙古书院待诏书正与汧阳普济碑同而此出隆阐碑为多碑称剏造之由开元帝梦羣仙使求之得石象二十七于此事与元极类攷唐地里志县本名罗川以得石象故改真宁云【石墨镌华】
　　翊圣真君秘诰碑
　　嘉祐五年崇福宫立石无书人姓名笔法似顔鲁公【嵩阳石刻记】
　　妙庭观碑
　　元祐四年杭州观察判官湟川欧阳经撰【成化杭州府志】
　　茅山崇禧观碑
　　崇宁五年张商英撰朝散郎签书荣州军州事判官防公事轻车都尉赐绯鱼袋王古书【茅山志】
　　移建本命殿碑
　　大观二年三月通直郎权潭州通判兼军州事赵岍文并书【南岳总胜集】
　　宣和御制化道文碑
　　政和二年嗣汉三十代天师张继先书【茅山志】
　　显应观碑
　　嘉定三年叅知政事楼钥奉诏撰宁宗御题其额【咸淳临安志】
　　天台观碑
　　宋隐居徐观撰道士杜有庭书【天台方外志】
　　赐西岳庙乳香碑
　　高绅转运荆湖奏请勅赐南岳焚香而四岳并及之据碑南岳诸殿日破乳香一两西岳诸殿共十一处乃日破半两古人焚香其俭如此且所焚乳香非今香也碑正书亦有栁诚悬笔意【石墨镌华】
　　上清储祥宫碑
　　退之作平淮西碑功归裴度李愬不服后命段文昌为之东坡作上清储祥宫碑后坐元祐党人所为命蔡元长易之文词相去什伯矣【野客丛谈】
　　墓道
　　陇西王碑
　　欧阳公作蔡君谟墓志云公工于书画颇自惜不妄与人书仁宗尤爱称之御制元舅陇西王碑文诏公书之其后命学士撰温成皇后碑文又敕公书则辞不肯曰此待诏职也国史传所载盖用其语比见蔡与欧阳一帖云向者得侍陛下清光时有天防令冩御撰碑文宫寺题牓至有勲徳之家干请朝廷出勅令书襄谓近世书冩碑志则有资利若朝廷之命则有司存焉待诏其职也今与待诏争利可乎力辞乃得已盖辞其可辞其不可辞者不辞也然观蔡公之防意如此虽勲徳之家请于朝出敕令书亦辞之不止一温成碑而已其清介有守或后世未知之故载于此【容斋集】
　　献穆大长公主碑　王砺书
