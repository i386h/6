<!-- { "loadSidebar": true } -->
　　宋光宗宸翰
　　光宗皇帝受禅凡一话言一举措必视太母慈顔禀夀皇慈训观其以倪公草伯圭制为惬夀皇之意以徼吴瑊除郎为契两宫之心故骤自庶僚擢登禁从他可想见异时小愆常度盖疾病则乱贵贱所同而近臣无如韩魏公者小臣辱赐第龙飞之初尝瞻日月之末光读此感涕不知所云【刘宰漫塘集】
　　宁宗
　　宁宗讳扩光宗第二子初封嘉王绍熙五年即皇帝位【宋史本纪】
　　黄裳为嘉王府翊善每嵗诞节则陈诗以寓讽其后又以王所讲三经为诗三章以进王喜为置酒又手书其诗以赐之【宋史黄裳传】
　　赵与懽授万夀观使帝书安贫乐道植节秉忠字赐之【宋史】
　　呉渊拜资政殿大学士封金陵侯赐锦绣堂忠勤楼大字【宋史】
　　端平二年御书张九龄进金镜事赐真徳秀淳祐元年读仁皇训典终篇亲御奎章以礼记大学张载西铭吕大临克己铭程颢顔乐亭分赐辅臣【玉海】
　　开禧皇帝亲御翰墨书崇道庵三字赐妙行先生包道成【渭南集】
　　史守之退处月湖与慈湖诸公讲肄为乐寕宗书碧沚字赐之【甫田集】
　　灵隐观宁宗御书冲隐庵【湖山胜防】
　　宁宗书学髙宗【书史防要】
　　宋宁宗止盗帖行楷书纸本【式古堂书　刘宰宁宗画彚考　　宸翰跋补録于后】
　　理宗
　　理宗讳昀太祖十世孙宁宗以为皇子嗣皇帝位【宋史木纪】
　　理宗被选时史卫王当国私引入书院中试令写字即大书朕闻上古卫王栗而起曰此天命也于是立储之意遂定【周密癸辛杂识】
　　教授郑清之日教昀为文购髙宗书俾习焉【宋史镇王竑传】端平中赠杨畋讲读官御飞白扇遣使特赐【宋史杨畋传】西湖一曲竒勋理宗御书【齐东野语】
　　宋理宗御书赐郑丞相
　　右宋御书律诗一首序曰朕诞节再临集英锡燕其后题曰赐郑丞相识以二玺其一文曰庚戌集英杭宋殿名庚戌则淳祐十年也然宋自南迁后凡三歴庚戌此何以知之盖建炎四年绍兴元年皆无郑丞相有之者淳祐也按宋史郑清之以端平乙未拜左丞相丙申享明堂以灾异免淳祐甲辰为少保奉朝请丁未复为右丞相己酉转左赐诗盖在明年春又明年封齐国公致仕越六日而卒此其证也或者不考指为徽宗诗夫当时虽有郑居中为省长然不名丞相至孝宗朝始改尚书左右仆射同中书门下平章事为左右丞相借使用古官称之集英之署不古也况诗有青阳闿动之语徽宗则以十月生且在位二十五年亦无庚戌嵗此又易辨者若宋君多能书其字画识者自能鍳之又不暇论也故此诗知为理宗锡清之无疑夫清之以旧学故致位宰辅既免倐起眷遇益加翰墨之赐史家尝载其显徳谟明阁扁至于诗篇徽宗不胜纪録此特流落人间者耳然片纸挥洒官而不名即此足以见当时宠异之恩矣世之览者必将慨然于斯后二百三十七年为皇明成化丁酉嵗冬十二月己酉史官吴寛书【鐡网瑚】
　　右宋理宗诞节赐郑丞相诗呉文定公鉴定为清之详且审矣按宋史理宗开禧元年正月癸亥每正月五日为天基圣节紫宸殿上夀集英殿大宴又青阳闿动其左验之明者其为清之无疑清之预史弥逺废立之谋骎骎遂秉钧轴理宗恩数无亦徳其立已之功而岂为社稷计耶然清之为相亦有可观者端平初召用正人时谓小元祐清之有力焉至其汲引徐清叟排抑程公许其功过亦足相当予独病其初进之不以正耳史谓清之堕名于再相恐不独再相而已使理宗移待清之之恩以待天下之贤如真徳秀魏了翁崔与之辈相业宁止是乎【震泽集】
　　度宗
　　度宗讳禥太祖十一世孙父荣王与芮理宗母弟也寳祐元年立为皇太子景定五年即皇帝位【宋史本纪】秋壑遂初客堂度宗御书【齐东野语】
　　度宗书法体制不失家教【书史防要】
　　【补】宋宁宗宸翰
　　尚书之镇当涂泉南抚摩其民不啻慈父母之于子故京口命下阖境欣然引领南望曰庶抚我乎而竟改命天下三百余州那得一时邦伯皆尚书者恭覩宁宗宸翰重为乡邦惜【刘宰漫堂集】
　　曹皇后
　　仁宗曹皇后真定人枢密使武惠王彬之孙也性慈俭重稼穑常于禁苑种谷亲蚕善飞白书【宋史】
　　慈圣曹太后工飞白盖习观昭陵落笔也先人旧藏一美字径二尺许笔势飞动用慈夀宫寳【老学庵笔记】
　　向皇后
　　神宗向皇后河内人宰相敏中曾孙哲宗立尊为皇太后【宋史】
　　向皇后工行草【书史防要】
　　刘贵妃
　　刘贵妃其出单防入宫即大幸由才人七迁至贵妃政和三年卒諡曰明逹【宋史】
　　贵妃临安人绍兴十八年入宫专掌御前文字工书画【陈善杭州府志】
　　呉皇后
　　髙宗呉皇后开封人博习书史又善翰墨髙宗内禅称太上皇后名所御殿曰慈福【宋史】
　　慈福皇太后喜亲翰墨尤爱兰亭甞作小楷一本全是王体流传内外故陆升之代刘珙造春帖子有云内仗朝初退朝曦满翠屏砚池深不冻端为写兰亭【兰亭博议】
　　宪圣慈烈皇后吴氏开封人呉宣靖王近之女髙宗后博习书史妙于翰墨帝尝书六经赐国子监刋石稍倦即命后续书人莫能辨【书史防要】
　　刘婉仪
　　刘婉仪初入宫封宜春郡夫人寻进才人【宋史】
　　刘夫人字希号夫人建炎间掌内翰文字及写宸翰髙宗甚眷之亦善画画上用奉华堂记印【书史防要】
　　杨皇后
　　宁宗杨皇后防稽人颇渉书史知古今皇子即位尊曰皇太后【宋史】
　　杨皇后书法类宁宗【书史防要】
　　太清宫宁宗时建杨太后书道徳经石幢【湖山胜防】
　　冀王惟吉
　　冀王惟吉字国祥太祖孙燕王徳昭子终感徳军节度使好学善属文雅善草飞白真宗次为七卷御制序命藏秘阁其子守节以父所书真草千文以献诏书褒美仍付史馆明道二年封冀王【宋史本传】
　　越王元杰
　　越王元杰字明哲初名徳和太宗子頴悟好学善属词工草飞白建楼贮书二万卷諡文惠【宋史本传】
　　周王元俨
　　周王元俨太宗子少竒頴喜聚书好为文词颇善二王书工飞白諡恭肃诏以元俨墨迹及所为诗分赐宰臣余藏秘阁【宋史本传】
　　信安王允宁
　　信安王允宁字徳之太宗孙商王元份子喜读唐史通知近朝典故工虞世南楷法真宗赐诗激赏之终武定军节度使赠信安郡王諡僖简【宋史本传】
　　呉王颢
　　呉王颢字仲明初名仲糺英宗次子諡曰荣天资頴异尤嗜学工飞白好图书博求善本神宗嘉其志尚每得异书必驰使以示【宋史本传】
　　益王頵
　　益王頵初名仲格英宗第四子諡端献端重明粹少好学长博通羣书工飞白篆籀【宋史本传】
　　皇叔益端献王姿表頴拔眉宇如画年十二若已成人侍讲受经畧不少懈暨长贯通经传每造朝进退可度百辟耸观在藩邸请小学官以教诸子诗礼之训不絶于家遇下寛恕有细过略而不问手编惠普乗间集效方以利物为意多藏药石亲视和剂以拯病者至于留意翰墨而飞白篆籀皆造其妙尝效唐元度梦英作篆籀十八体又复出众体之外作八体学者多宗之尝尽六幅绢作一字笔力神俊非积学不能至此复善画墨竹如老师匠其立朝输忠得古贤臣之大节已具载画録矣此得其略云今御府所藏篆书一二十六体篆【宣和书谱】
　　楚王元偁
　　楚王元偁字令闻太宗子諡恭惠有集三卷笔札一卷上为制序藏之秘阁【宋史本传】
　　秀王子偁
　　秀王子偁秦惠康王之后髙宗族兄也子伯琮被选入宫是为孝宗累官左朝奉大夫赠太师中书令封秀王谥安僖孝宗受禅称皇伯【宋史本传】
　　王庭珪跋谢仲振所藏秀王帖后云秀王初筮仕时与开封谢仲振为代于淮阳军幕中厥后或以事至东都必先寻访叙旧故接慇勤通书必亲洒墨英风义气表表出常情之外使人叹仰【卢溪集】
　　景献太子询
　　景献太子询燕王后艺祖十一世孙初名与愿宁宗既失兖王取与愿飬于宫中开禧元年立为皇太子【宋史本传】
　　景献太子书法学髙孝两朝【书史防要】
　　临川郡王廼
　　临川郡王廼景献太子子书学髙孝两朝笔法【书史防要】
　　卫国大长公主
　　卫国大长公主太祖女嫁驸马都尉李遵勗善笔札喜图史能为歌诗【宋史本传】
　　魏国大长公主
　　魏国大长公主英宗第二女神宗时封蜀国公主下嫁左卫将军王诜好读古文章善书札【宋史本传】
　　越国夫人王氏
　　越国夫人王氏端献王頵之妻作篆有古法【书史防要】
　　华国夫人韦氏
　　华国夫人韦氏魏惠献王恺妻特封韩魏两国夫人【魏王恺传】
　　谢翺翠鏁亭避雨诗云仰面无所覩梁间有题字问此何人书婉娩有弱气云昔魏王妃学书似李卫乗云到此山洒墨在空翠自注云亭有魏王妃所题字尚新王尝以成徳军节度使镇明故妃至其处【晞髪集】
　　辽
　　太祖
　　太祖姓耶律氏讳亿字安巴坚小字多尔济契丹耶律宻拉人【辽史本纪】
　　太祖多用汉人教以隶书之半增损之制契丹字数千以代刻木之约【书史防要】
　　道宗
　　道宗讳洪基字纳琳小字扎拉兴宗皇帝长子【辽史本纪】道宗喜作字尝有所书秦越大长公主舍棠隂坊第为大昊天寺碑及额今在燕京旧城【书史防要】
　　天祚帝
　　天祚皇帝字延宁小字阿古道宗之孙【辽史本纪】
　　末帝亦能书常奉道宗勅写五子之歌行于时【书史防要】
　　金
　　熙宗
　　熙宗讳亶本讳哈喇太祖孙景宣皇帝子庙号闵宗大定二十七年改庙号熙宗【金史本纪】
　　熙宗制女真字与完顔希尹所制字俱行希尹所撰谓之女直大字熙宗所撰谓之女直小字【金史完顔希尹传】
　　世宗
　　世宗讳雍本讳乌禄太祖孙睿宗子也【金史本纪】
　　章宗明昌元年勅外路求世宗御书【金史章宗本纪】
　　世宗御书田不代望月婆罗门引元好问有诗云承平旧物霓裳谱寳气辉辉映千古【遗山集】
　　章宗
　　章宗讳璟小字玛达格显宗嫡子世宗十八年封金源郡王始习本朝语言文字及汉字经书二十九年即皇帝位改元明昌【金史本纪】
　　金章宗之母乃徽宗某公主之女也故章宗凡嗜好书劄悉效宣和字画尤为逼真金国之典章文物惟明昌为盛【癸辛杂识】
　　庆夀寺旧有石刻金章宗飞渡桥飞虹桥六大字【春明梦余録】
　　章宗喜作字专师宋徽宗瘦金书【书史防要】
　　金源郡王希尹
　　金源郡王希尹本名古绅罕都之子也太祖命希尹撰本国字备制度希尹乃依仿汉人楷字因契丹字制度合本国语制女直字天辅三年八月字书成太祖大恱命颁行之熙宗即位封金源郡王諡贞宪【金史本传】
　　元
　　仁宗
　　仁宗讳阿裕尔巴里巴特喇成宗次子武宗之弟【元史本纪】邓文原题延祐宸翰诗序云仁宗亲洒宸翰昭示龙光忝备臣僚咸增鼓舞【巴西集】
　　英宗
　　英宗讳硕迪巴拉仁宗嫡子【元史本纪】
　　英宗怡情觚翰尝见宋宣和手勅卷首御题四字又别楮日光照吾民月色清我心十字一琴上至治之音四字皆雄健纵逸而刚毅英武之气发于笔端【书史防要】
