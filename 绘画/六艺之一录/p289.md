<!-- { "loadSidebar": true } -->
　　碑亦在东岳庙书法微类文敏而逊其严矣大约书法要有结搆与文章一律有结搆则严更益之以风韵则天下无敌矣
　　鲜于枢书萧山文庙碑
　　太常特起北地与吴兴齐名吴兴常自书二纸易其一纸重之如此此碑员秀潇洒具见名士风流可珍也
　　夏溥书融堂先生墓记
　　融堂先生钱姓名时著书乐道隐居不仕余未得见其所论学书仅于故内得冩册两汉笔记议论不诡于正盖卓然得先贤之传者今见其修墓记始知先生之生平遂所景行可嘉也
　　姚燧书重阳仙迹记
　　姚牧庵书仿顔平原秀拔朴厚大有先正典刑人有言此记可追嫓宋文贞碑非妄
　　赵良弼黙庵记
　　道士邢道安于樊川佳胜之地筑庵以隠当中原祸乱之日道人守黙五十年不变其志卒免锋镝之难其人盖遯于黄冠者可仰也碑集顔书亦极精工
　　危素书崇国寺碑
　　太朴擅书名虽乏挺拔然圆秀有致名手也此碑在京师崇国寺人甚重之寺有二井元末京城陷太朴奔井所将跃入僧挽之曰国史非公不能也自此老臣危素遂不得为文天祥矣
　　王龙泽丽泽书院记
　　丽泽书院乃吕东莱先生与朱晦庵先生张南轩先生讲道之所淳祐中建祠以祀东莱先生至至元中复修之而龙泽为之记记石乃嘉靖中翻刻者其事可记也存之

　　六艺之一録卷一百二十五
<子部,艺术类,书画之属,六艺之一录>
　　钦定四库全书
　　六艺之一録卷一百二十六　　钱唐倪涛撰
　　石刻文字一百二【集録金石序记】
　　欧阳文忠集古録序
　　物常聚于所好而常得于有力之彊有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆崘流沙万里之外经十余译乃至乎中国珠出南海常生深渊采者腰絙而入水形色非人徃徃不出则下饱蛟鱼金矿于山凿深而穴逺篝火糇粮而后进其崖崩窟塞则遂葬于其中者率常数十百人其逺且难而又多死祸常如此然而金玉珠玑世常兼聚而有也凢物好之而有力则无不至也汤盘孔鼎岐阳之鼔岱山邹峄防稽之刻石与夫汉魏已来圣君贤士栢碑彛器铭诗序记下至古文籀篆分诸家之字书皆三代以来至寳怪竒伟丽工妙可喜之物其去人不逺其取之无祸然而风霜兵火湮沦磨灭散弃于山崖墟莽之间未尝收拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一予性颛而嗜古凢世人之所贪者皆无欲于其间故得一其所好于斯好之巳笃则力虽未足犹能致之故上自周穆王以来下更秦汉隋唐五代外至四海九州名山大泽穷崖絶谷荒林破冡神仙鬼物诡怪所传莫不皆有以为集古录以谓传写失真故因其石本轴而藏之有卷帙次第而无时世之先后盖其取多而未已故随其所得而録之又以谓聚多而终必散乃撮其大要别为録目因并载夫可与史传正其阙谬者以传后学庶益于多闻或讥予曰物多则其势难聚聚久而无不散何必区区于是哉予对曰足吾所好玩而老焉可也象犀金玉之聚其能果不散乎予固未能以此而易彼也庐陵欧阳脩序
　　欧阳棐集古録目序
　　集古録既成之八年家君命棐曰吾集録前世埋没缺落之文独取世人无用之物而藏之者岂徒出于嗜好之僻而以为耳目之玩哉其为所得亦巳多矣故尝序其説而刻之又跋于诸卷之尾者二百九十六篇序所谓可与史传正其阙谬者已粗备矣若撮其大要别为目録则吾未暇然不可以阙而不备也棐退而悉发千卷之藏而考之曰呜呼可谓详矣盖自文武以来迄于五代盛衰得失贤臣义士奸雄贼乱之事可以动人耳目者至于释氏道家之言莫不皆有然分散零落数千百年而后聚于此则亦可谓难矣其聚之既难则其久也又将遂散而无传宜公之惜乎此也于是各取其书撰之人事迹之始终所立之时世而着之为一十卷以附于跋尾之后夫此千卷之书者刻之金石托之山崖未尝不为无穷之计也然必待集録而后著者岂非以其繁而难于尽传哉故着其大略而不道其详者公之志也熈宁二年二月记
　　朱长文碑刻録后序
　　名者圣人之所以励中人也朝廷之臣以忠义相髙山林之士以志操自处至于建一事创一物皆欲有以传后及夫释老之流亦各思着其言教此不惟其性之所然皆知其名之可贵也人生天地间如晨飚石火之速其至于七十者几希而名之所垂或千万龄而无穷是亦可尚也故古之君子惟物之久而可托以名者莫过乎金石是以书而勒之然而风日之所消砾樵牧之所铄陵谷之所迁易丘墓之所湮没或磨灭无闻或刓缺难辩诚为可叹息也石刻始于周行于秦汉而极盛于唐今周秦之迹仅有存者汉亦时见于郡国间唐碑不可胜数矣又不知千百世之后所遗者复几何耶予故据所闻见者仅録其名以遗好事者使可以求之也然自古石刻不在録中者盖多矣余不能悉知也自五代至于皇朝碑碣尚完而众聴所易闻不必繁述云
　　赵德夫金石録序
　　余自少小喜从当世学士大夫访问前代金石刻辞以广异闻后得欧阳文忠公集古录读而贤之以为是正譌谬有功于后学甚大惜其尚有漏落又无嵗月先后之次思欲广而成书以传学者于是益访求藏畜凢廿年而后粗备上自三代下讫隋唐五季内自京师达于四方遐邦絶域夷狄所传仓史以来古文竒字大小二篆分行草之书钟鼎簠簋尊敦甗鬲槃杅之铭词人墨客诗歌赋颂碑志叙记之文章名卿贤士之功烈行治至于浮屠老子之説凢古物竒器丰碑巨刻所载与夫残章断画磨灭而仅存者略无遗矣因次其先后为二千卷余之致力于斯可谓勤且久矣非特区区为玩好之具而已也盖尝窃以谓诗书以后君臣行事之迹悉载于史虽是非褒贬出于秉笔者私意或失其实然至其善恶大节有不可诬而又传之既久理当依据若夫嵗月地理官爵世次以金石刻考之其抵牾十常三四盖史牒出于后人之手不能无失而刻词当时所立可信不疑则又考其异同参以他书为金石録卅卷至于文词之媺恶字画之工拙览者当自得之皆不复论呜呼自三代以来圣贤遗迹着于金石者多矣盖其风雨侵蚀与夫樵夫牧童毁伤沦弃之余幸而存之者止此尔是金石之固犹不足恃然则所谓二千卷者终归于磨灭而余之是书有时而或传也孔子曰饱食终日无所用心难矣哉不有博奕者乎为之犹贤乎已是书之成其贤于无所用心岂特博奕之比乎辄録而传诸后世好古博雅之士其必有补焉东武赵明诚序
　　刘斯立金石録序
　　东武赵明诚德父家多前代金石刻仿欧阳公集古所论以考书传诸家同异订其得失着金石録三十卷别白抵牾实事求是其言斤斤甚可观也昔文籍既繁竹素纸札转相誊写弥久不能无误近世用墨板模印便于流本而一有所失更无别本是正然则誊写模印其为利害之数畧等又前世载笔之士所见所闻与其所传不能无同异亦或意有轩轾情流事迁则遁离失实后学搜抉证验力多功寡此校讐之士抱椠懐鈆所以汲汲也昔人欲刋定经典及医方或谓经典同异未有所伤非若医方能致夀夭陶景亟称之以为知言彼哉卑陋一至于此或讥邢卲不善讐书邵曰误书思之更是一适且别本是正犹未敢曰可而欲以思得之其讹有如此者惟金石刻出于当时所作身与事接不容伪妄皎皎可信前人勤渠郑重以遗来世惟恐不逺固非以为夸而好古之士忘寝废食而求常恨不广耳岂专以为玩哉余登泰山覩秦相斯所刻退而按史迁所记大凢百四十有六字而差失者九字以此积之诸书浩博其失胡可胜言而信书之人守目所见知其违戾犹弗能深考猥曰是碑之误其殆未之思乎若乃庸夫野人所述其言不雅驯则望而知之且差易耳今德父之藏既甚富又选择多善而探讨去取雅有思致其书诚有补于学者亟索余文为序窃获附姓名于篇末有可喜者于是乎书政和七年九月十日河间刘跂序
　　李易安金石録后序【洪容斋节本】
　　东武赵明诚德甫清宪丞相中子也着金石録三十篇上自三代下讫五季鼎钟甗鬲盘匜尊爵之欵识丰碑大碣显人晦士之事迹见于石刻者皆考正譌谬去取褒贬凢为卷二千其妻易安李居士平生与之同志赵没后愍悼旧物之不存乃作后序极道遭罹变故本末今龙舒郡库刻其书而此序不见取比获见元稿于王顺伯因为撮述大槩云
　　予以建中辛巳归赵氏时丞相作吏部侍郎家素贫俭德甫在太学每月朔望谒告出质衣取半千钱步入相国寺市碑文书画归相对展玩咀嚼后二年从官便有穷尽天下古文竒字之志传写未见书买名人书画古竒器有持徐熈牡丹图求钱二十万留信宿计无所得卷还之夫妇相向惋怅者数日及连守两郡竭俸入以事鈆椠每获一书即日勘校装缉得名画彛器亦摩玩舒卷摘指疵病尽一烛为率故纸札精致字画全整冠于诸家毎饭罢坐归来堂烹茶指堆积书史言某事在某书某卷第几页第几行以中否胜负为饮茶先后中则举否大笑或至茶覆懐中不得饮而起凢书史百家字不刓缺本不误者辄市之储作副本靖康丙午德甫守淄闻敌犯京师视盈箱溢箧恋恋怅怏知其必不为已物建炎丁未奔太夫人丧南来既长物不能尽载乃先去书之印本重大者画之多幅者器之无欵识者巳又去书之监本者画之平常者器之重大者所载尚十五车连舻渡淮江其淄州故第所锁十间屋期以明年具舟载之又化为煨烬己酉嵗六月德甫驻家池阳独赴行都自岸上望舟中告别予意甚恶呼曰如传闻城中缓急奈何遥应曰从众必不得已先弃辎重次衣衾次书册次卷轴次古器独宗器者可自负抱与身俱存亡勿忘之径驰马去秋八月德甫以病不起时六宫徃江西予遣二史部所存书二万卷金石刻二千本先徃洪州至冬敌陷洪遂尽委弃所谓连舻渡江者又散为云烟矣独余轻小卷轴写本李杜韩栁集世説盐铁论石刻数十副轴鼎鼐十数及南唐书数箧偶在卧内岿然犹存上江既不可徃乃之台温之衢之越之杭寄物于嵊县庚戌春官军收叛卒悉取去入故李将军家岿然者十失五六犹有五七簏挈家寓越城一夕为盗穴壁负五簏去尽为吴説运使贱价得之仅存不成部帙残书策数种忽阅此书如见故人因忆德甫在东莱静治堂装褾初就芸籖缥带束十卷作一帙日校二卷又跋一卷此二千卷有题跋者五百二卷耳今手泽如新墓木已拱乃知有有必有无有聚必有散亦理之常又何足道所以区区记其终始者亦欲为后世好古博雅者之戒云
　　时绍兴四年也易安年五十二矣自叙如此予读其文而悲之为识于是书
　　楼攻媿跋东观余论
