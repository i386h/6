<!-- { "loadSidebar": true } -->
　　石经之传疑有二五经六经七经之不同也汉魏一字三字之不分也灵帝纪云诏诸儒正五经文字刻石立于太学门外儒林传云正定五经刋于石碑宦者传云与诸儒共刻五经文字于石卢植传云时始立太学石经以正五经文字而蔡邕传云奏求正定六经文字张驯传云与蔡邕共奏定六经文字后汉书所载五经六经已自不同隋书经籍志云后汉镌刻七经着于石碑则又以为七经其目有一字石经周易一卷尚书六卷鲁诗六卷仪礼九卷春秋一卷公羊传九卷论语一卷而蔡邕传注所引洛阳记则有尚书周易公羊礼记论语而无鲁诗仪礼春秋乃多一礼记则又不止七经矣考之金石録与隶释所载皆有鲁诗仪礼金石文字记云茍非传拓之本出于神以前则不应以宋人之所收而魏时犹未见此则洛阳记之疎略隋书为可信也若礼记则本自有碑卢植传云考礼记失得刋正碑文洛阳伽蓝记载石经四部中有礼记邵氏闻见后録洛阳张氏发地所得亦有礼记而隋书失之者按洛阳记云礼记十五碑悉崩坏岂当时无传拓之本故不得列于其目耶以愚论之灵帝纪儒林传宦者传卢植传所云五经者葢以仪礼礼记为一经春秋公羊为一经与周易尚书鲁诗而为五经实则七经也唐开成时立石壁九经新唐书儒学传序止云文宗定五经镵之石张参是正讹文三卷亦曰五经文字葢礼兼三礼春秋兼三传故曰五经汉之七经为五经犹唐之九经为五经也蔡邕张驯传所云六经者益以论语而为六也按旧唐书经籍志有今字石经论语二卷蔡邕注书唐谓之今字隶释载论语残碑有盍毛包周有无不同之説此即邕所注者葢当时诏定者五经邕乃奏定六经益之以论语张驯与蔡邕共奏定六经故其传亦曰六经也然则汉碑乃有八经而以五经六经七经为疑犹为未尽也儒林传序云为古文篆隶体书法以相参检树之学门魏书刘芳传亦云昔汉世造三字石经于太学则汉石经为三字矣晋书衞恒传云魏初传古文者出于邯郸淳正始中立三字石经转失淳法因科斗之名遂效其形魏书江式传云邯郸淳特善仓雅以书教诸皇子又建三字石经于汉碑之西则魏石经为三字矣洛阳伽蓝记云汉国子堂前有三种字石经二十五碑表里刻之作篆科斗三种蔡邕笔之遗迹也复有石碑四十八枚亦表里书则又有一字石经矣隋书经籍志以一字石经七种三字石经三种皆为蔡邕所书而云魏正始中又立一字石经则魏石经为一字矣按水经注云汉碑五经立于太学讲堂前悉在东侧碑上悉刻蔡邕等名魏正始中又立古篆隶三字石经树之堂西虽不言汉碑为一字而于魏曰三字则汉为一字可知矣唐宋以来所得石经残碑悉是隶书虽缺蔡邕名而堂溪典马日防等与邕共正定诸经者俨然尚存则可与之相证其云三字石经魏正始中立与卫恒传合又云树之堂西与江式传合汉为一字魏为三字当以水经注为据儒林传序云为古文篆隶三体者非也赵明诚洪适亦尝非之而莫得其説张縯石经跋乃谓邕或以三体参检其文而书丹于碑则定为亦如孔安国之书传恐未必然也按纪传俱不言有三体独于儒林传序言之者相传梁刘昭补后汉书十志而昭自序云序或未周志遂全阙天才富愽犹俟改具则昭不特补志序亦有改具者儒林传序岂昭之所改具耶汉魏俱立石经又俱在太学讲堂前至南北朝大致頺落复徙邺都亦颠倒茫昧汉魏莫辨故魏书于三字石经江式传以为魏建刘芳传以为汉造即当时亲见其石而记之者如洛阳伽蓝记亦谓三字石经为蔡邕遗迹昭生其时而仕于梁惑于传闻奋笔改具遂成千古之疑耳洛阳伽蓝记所谓表里书者即汉之一字石经而不敢亦定为蔡邕遗迹传疑也隋书经籍志则以一字石经为蔡邕书是矣而又云魏立一字石经乃其误也石经考云晋魏二书皆云立三字石经此独以为一字则所谓因科斗之名遂效其形者安在耶若其以三字石经亦为蔡邕书此承前之误无足怪也隶续云近世方勺作泊宅编载其弟匋所跋石经为范史隋志所惑指三体字者为汉一体字者为魏至公羊碑有马日防等名乃云魏世用其所正定之本因存其名可谓谬论以愚考之若曰汉魏所立皆为三字而一字者立于何时若曰一字三字皆为汉刻而正始中所立者何在若曰魏立者一字而公羊碑上乃有马日防等名诸史譌错众説舛谬惟赵明诚洪适皆以一字者为汉三字者为魏不易之论也金石文字记云伽蓝记二十五碑为三体字四十八碑表里隶书水经注谓汉碑在堂东侧而四十八碑为魏经在堂西乃洛阳记不言东侧而云堂前有四十六枚上有马日防蔡邕名又不言字之为三体一体无乃并水经注所谓魏者而指之为汉欤按伽蓝志四十八碑写周易尚书公羊礼记四部洛阳记少二碑而多一论语尚缺鲁诗仪礼春秋四部经数未全又何论碑数耶四十八碑在堂西水经注以为魏经证之江式传似为可信洛阳记世无传本恐亦汉魏俱载章怀太子引注后汉书则专取汉碑所云四十六枚未必指魏为汉若伽蓝三体隶书于汉魏尚且莫辨二十五碑亦不足信也

　　六艺之一録卷一百十三
<子部,艺术类,书画之属,六艺之一录>
　　钦定四库全书
　　六艺之一録卷一百十四　　　钱唐倪涛撰
　　石刻文字九十
　　顾南原碑考
　　帝尧碑　熹平四年　字原云在濮州集古録目天下碑録俱云在济隂县误以汉之济隂郡为宋之济隂县也説见前灵台碑下　额题云帝尧碑三篆字为一行字作隂文凸起碑式云有穿有棊局纹文十九行行四十四字故济陵太守平阙后空一行书歳月及将作吏姓名集古録作尧祠碑
　　帝尧残碑隂　隶续云开元中濮州刺史赵冬曦磨其上数列刻所作祭文止存其下一列有故吏处士九人题名后四行纪事无上文可读传者以为尧庙碑隂考其中一行有云成阳令陈国阙其一下有真字案尧庙碑中成阳令乃河南吕亮帝尧碑则是成阳令陈国郑眞知此乃帝尧碑隂也上一列磨不尽尚有五百及千字数处
　　尹宙碑　熹平四年　今在鄢陵县　额题从铭二篆字上有穿额横书在穿之右文十四行行二十七字金石文字记作豫州从事尹宙碑云豫字磨灭以其颍川人而言本州知其为豫州今碑甚完好无一字磨灭惟云仕郡歴主簿督邮五官掾功曹守昆阳令州辟从事而已无豫字也或亭林所见之本传拓不清以为磨灭耳
　　郑子真宅舎残碑　熹平四年　字原云在云安军即今防州云安县　隶释云所存其上十数字余石碎矣碑式云所有者二十四行可见者行或十一字
　　沈子琚碑　熹平五年　字原云在汉州墨寳云在緜竹县緜江堰侧光武庙中　隶释云沈君字子琚其名不可辨石多剥缺文句断续蜀人谓之緜竹江堰碑天下碑録琚作璩
　　斥彰长田君断碑　熹平六年　字原云在华州华隂县　金石録云碑已断裂惟存下一叚故其姓名皆亡有云先高祖时以吏二千石自齐临淄徙充关中按史记及汉书本纪高祖九年徙齐楚大族昭屈景怀田五姓关中而其四姓皆楚人自齐徙者惟田氏斥彰东西汉史皆作斥章隶释云斥彰非所终之官姑仍其旧碑中字札妩媚甚类华租华山亭碑书之者好用竒字皆他碑所无者
　　费泛碑　金石録云在湖州天下碑録云在乌程县字原云集古云在南京非是　额题云汉故梁相费府君之碑九篆字为三行碑式云碑十行行五十字穿与额相直在碑第八九十行之上其左盖有余石按费泛即费鳯之父此碑乃其适孙均所立无年月鳯以熹平六年卒碑载鳯所终之官则立于鳯卒之后盖泛未有碑或与鳯碑同立于是时也集古録作费府君碑谓其讳况而疑为泛金石録与隶释皆作费泛碑云其先季文为鲁大夫有功封费因为姓季文左传作季友金石録云费有两姓其一音蜚嬴姓出于伯翳费直费长房费祎之徒是其后也其一音秘姬姓出于鲁季友此碑所谓梁相费君是其后也今则俱呼为蜚矣
　　费鳯碑　熹平六年　隶释云在湖州　额题云汉故堂邑令费君之碑九篆字为三行碑图云额在穿之右其左有物如螭垂其首者三文九行行三十五字中分其石此铭居其半其余则低三字载施业戚忠之事又七行行四十四字题名五行行二人隶释云费君以熹平六年卒其妻之弟卜君追诔之乃作此碑其辞皆五言石磨灭文不相属碑中无名字见于别碑
　　费鳯别碑　金石録以为费君碑隂隶释云费氏父子三碑今并列于吴兴校宫之壁不知者指此为碑隂赵氏亦有斯误无额碑图云二十二行行二十七字隶释云碑刻舅家中孙甘陵石诗一篇其诗先叙世系官爵继以韵语六十句其三句六言余皆五言集古録作费鳯碑跋云卒葬年夀不载其后悉为五言韵语葢欧公未见前碑也
　　徐氏纪产碑　光和元年　舆地碑目云在云安军即今夔州府云安县　碑图云碑上若有额已漫灭而石纹尚有两旁有龙虎其辞十八行行三十五字隶释云其辞云光和元年五月中旬金广延母自伤纪考妣徐氏元初产永夀元年出门托躯金掾季本自此之后其石半灭所存者其下叚尔
　　陈球碑　光和二年　金石録云在下邳字原云在淮阳军下邳即今邳县属淮安府宋属淮阳军　额题云汉故太尉陈公之碑八篆字为两行字作隂文凸起碑图云圭首甚大一晕覆其左其右复有二晕文在穿下凡十九行后有裂者所存者行二十四字
　　陈球碑隂　碑图云碑隂穿晕皆同纵横亦有裂文前两行书二人之事余存二十行行二人隶释云此碑惟存穿之下横两列余皆剥落矣水经云下邳陈球墓前有三碑是弟子管宁华歆等造此碑所见皆故吏故民而无管华姓名岂与刘寛碑相类其一则弟子所立乎又姓苑引汉太尉陈球碑隂有城阳炅横此碑亦不见之若非石损则恐是彼一碑也陈公两碑皆在淮阳莫适为先后赵氏但有一碑隂而水经谓墓有三碑似亦碑隂为一也
　　陈球后碑　光和二年　金石録云两碑皆在下邳额题云汉故太尉陈公之碑八篆字为二行碑图云与前碑穿晕略同文二十行行三十七字其下亦有断者隶释云公既不得其死门人或畏惮凶焰必不敢立石双表也两碑之前防二百字可读其末则文字凋落岂其间葢有愤怼哀切之语后来益有所惧而剔之乎
　　华山亭碑　光和二年　集古録目云在华州天下碑録云在华阳县　额题云西岳华山亭碑六篆字为二行碑式云文十六行行三十三字西岳至尊平阙皇帝永思髙出二字集古録作樊毅脩华岳碑金石録作樊毅西岳碑华岳有樊毅三碑皆立于光和二年此碑先脩斋亭在其年之正月脩庙则在十月别有一碑欧赵皆未见碑额故莫辨也
　　脩华岳碑　光和二年　天下碑録云在华隂岳庙内碑式云无额凡十九行行三十五字髙祖应道出
　　格一字有碁局之纹碑云孟冬十月斋祠西岳以庙舍旧久墙屋倾亚特部行事荀班与县令先谠以渐补治此乃是樊毅脩庙碑集古録作樊毅华庙碑金石録无樊毅二字
　　复民租碑　光和二年　天下碑録云在华隂县　隶释云此碑全载光和二年十二月壬午樊毅乞复华下民租田算状别无他辞碑后有唐兴元中县令卢仿题字云碑在庙北隟地没于荒榛时方徙之县治云集古録作脩西岳庙复民赋颂
