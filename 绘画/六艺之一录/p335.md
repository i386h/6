<!-- { "loadSidebar": true } -->
　　武冈新本　法帖谱系云右二十卷帖即旧石也中厄于庸缪之人厌其字画清瘦颇修治遂失本眞其最可鄙笑者第二卷钟繇帖再世荣名今名字已修作谷字矣且拓匠不工凡剥损处凿痕宛然呈露而字画糢糊畧不可辨帖之缪者莫甚于此　曹士冕云武冈军重模绛帖二十卷殊失眞且石不坚易失精神后有武臣守郡嫌其字不精采令匠者即旧画再刻谓之洗碑遂愈不可观其释文尤舛误然武冈纸类北纸今东南所见绛帖多武冈初本耳騐其残阙处自可见
　　乌镇本　法帖谱系云湖州乌镇张氏以绛阁二帖锓木家塾画差肥而极有笔意颇胜诸帖惜其间错误数字为恨耳
　　福清本　福州福清县民家有旧本板刻绛阁急就章雁塔题名四帖其刻稍精卖碑家得之往往驾名官帖以惑人但彼中匠者不善用蜡毎有砑光痕可以证辨
　　资州本　法帖谱系云资州以新绛前十卷刻石前有目録元刻麻石上续搨者不逮旧所得本遒劲矣
　　彭州本　曹士冕云彭州帖亦刻歴代法帖十卷不甚精采纸色类北纸人多以为北帖　法帖谱系云掘地得之字画清劲颇类旧武冈而差优
　　蔡州本　曹士冕云上蔡临摹绛帖上十卷虽比旧绛少下十卷而逈出临江长沙之上
　　木本前十卷二本　法帖谱系云甲秀陈氏藏此墨本不知所出又一本余顷获于都下亦不知所出稍不逮甲秀所藏虽皆出于新绛然亦自是一种
　　以上皆绛
　　黔江帖　法帖谱系云秦子明尝以里中儿不能书为病其将兵长沙也买石摹刻僧寳月古法帖十卷舟载入黔江壁之黔江绍圣院刻石潭人汤正臣父子详见山谷集中其卷帙之多寡次序之先后字行之长短悉同淳化阁帖其所以异者第一卷有篆书三行其次有楷书一行云降授供备库副使充东南第八副将训练潭州诸军潭州驻劄秦世章家本其后又二行云长沙汤正臣重摹男仙芝灵芝镌第二卷至八卷尾各题长沙汤正臣重摹七字却无淳化篆书及世章衔位又第八卷取卿女壻帖内第二行休字立人作两防第二卷钟繇宣示帖再世荣名作荣谷正与戏鱼帖同第九卷尾题长沙汤正臣摹勒上石第十卷题长沙汤正臣重摹男仙芝镌为一行
　　鼎帖【即武陵帖】　石刻铺叙云武陵帖二十二卷绍兴十一年辛酉十月郡守张斛集秘阁法帖合潭绛临江沙海诸帖参校有无补其遗阙以成此书后列郡官名衔【徐澄斋云绍兴廿一年通判赵子濬刻】　法帖谱系云武陵郡斋板本较诸帖増益最多博而不精殊无足取　董其昌云王伯所搨绛帖疑为澧州帖观其毎数十行輙有武陵二字又疑为鼎帖繙阅第一卷以宋太宗为弁跋曰太宗皇帝御笔在绛州摹为诸帖之首复疑名曰鼎州提举曰沅辰判事常武为鼎州而武陵其附邑城也乃定为鼎帖特为绛州二字所误而世人只知有绛帖遂误为绛州帖耳
　　星凤楼帖　陈绎曽云曹士冕模刻工致有余清而不秾亚于太清楼续帖【珊瑚网云宋尚书赵彦约刻孙北海又云尚书曹彦约】王氏法书苑云星鳯楼帖刻于南康军虽以众刻重模而精善不茍并无今人书
　　星凤楼帖宋尚书赵彦约刻于南康陈绎曽云是帖南宋曹士冕模刻亚于太清楼续帖此外有利州帖宋庆元中刘次庄以戏鱼堂帖并释文重刻石于益昌其释文字画较临江帖稍大又蔡州帖临摹绛帖上十卷刻石出于临江潭帖之上彭州帖亦刻歴代法帖十卷不甚精采纸类北纸东库本世传潘氏子析居法帖石本分为二其后绛州公库乃得其上十卷绛州重刻下十卷足之一部名东库本其家复重刻上十卷亦足一部于是绛州有公私二本若赐书堂宋宣献公绶刻于山阳有古钟鼎识文絶妙但二王帖未精石已不存后有重模本寳晋斋帖宋曹之格模刻在诸帖中最下为星凤之子玉麟堂帖汴人吴琚居父摹刻羣玉堂帖韩侂胄刻所载前代遗迹最多后亦有人书至今有潘氏淳化阁帖乃潘九亮自模入石顾氏淳化阁帖乃顾仲义借潘氏所藏宋本模勒上石复刻淳化法帖释文考异最为详确【按潘顾二本皆以贾似道家所藏重摹而潘本瘦顾本肥】余刻玉馆兰亭桞公权兰亭十七帖兰馨烟条等帖潘氏亦镌宋本兰亭后有赵文敏公十八跋欲考阁帖者不可不知其支也【瑚网】
　　玉麟堂帖　陈绎曽云汴人吴琚模刻秾而不清多杂米家笔
　　寳晋斋帖　闲者轩帖考云米老得谢公书及右军破羗帖因名其斋曰寳晋此帖乃宋曹之格摹刻卷首标题篆书末有曹氏家藏眞迹识以大图书字多元章所临在诸帖中此为稍下
　　羣玉堂帖　闲者轩帖考云羣玉堂帖十卷韩侂胄刻本名为阅古堂帖首卷南渡后帝后御书二则晋隋帖三则唐帖四则懐素千文五六九悉宋帖七山谷帖八元章帖十则蔡君谟石曼卿帖后韩以罪死籍帖入秘省嘉定中改今名模刻极精而纸墨亦妙其米帖视绍兴帖英光堂帖俱胜葢韩之客向若水精于鍳定帖乃其手模也
　　澧阳帖　法帖谱系云澧阳旧有法帖石本其后散失仅存者右军数帖而已　闲者轩帖考云澧阳刻帖十卷甫完即播散仅存右军书甚精
　　汝帖　闲者轩帖考云汝帖十二段大观三年己丑八月郡守敷阳王宷刋石置之坐啸堂摘取诸帖中字牵合为之毎卷后有汝州印后防稽又以汝帖重开谓之兰亭帖　王佐云汝帖十二卷第一卷三代金石文八种第二卷秦汉三国人书十五种第三卷晋南朝帝王书第四卷魏晋九人书第五卷晋人王郗桓三氏书第六卷二王书并洛神赋第七卷南朝十人书第八卷晋及北朝十二人书第九卷唐三朝帝后书第十卷唐欧虞褚薛书十一卷唐李顔韩贺六臣书十二卷韩愈及五代诸国七人书其石不佳诸帖中最下者也　黄伯思东观余论云顷在洛中见汝刻十二卷杂取法帖续帖中所有者时载之又珉玉间簉不能辨也此犹无害至其集古帖及碑中字萃为伪帖并以一帖省其文别为帖语及强名者甚多如以逸少帖春秋輙为患不得北军问逺近清和等语乃摘取北军逺近春秋等字集为一帖强为王衍书以续帖中诸县故佳字强名为王桢之书取汝州东汉州辅碑中数字强名为蔡中郎书取卫州魏孝文吊比干文中数行强名为崔浩书如北齐碑便目为温子升后魏碑便目为沈法会如此者甚多且如吊比干文魏孝文作而崔浩之死在太武时乃目为浩书其不稽古如此至若张华帖内杂以寳章集中王慈字薛稷帖中杂以法帖内子敬字皆集成之字意全不相属如是者不可具载幸世尚多古帖极有未传者自可刻其全篇何必区区作伪以误后学但贻识者笑耳
　　欵识帖　闲者轩帖考云钱塘薛尚功编次并释起于夏而尽于汉共二十卷绍兴十四年甲子郡守林师说为镌置公库以片计者二十有四上代制作古法灿然对之令人意渊神旷
　　博古堂帖　闲者轩帖考云宋人集诸家善本为一帖三代止周穆王坛山四字汉止蔡中郎石经论语二段晋则右军兰亭叙笔阵图黄庭经乐毅论曹娥碑东方朔赞大令十三行及谢太傅书唐人则虞褚欧桞小楷顔鲁公行楷书及白乐天书宋止米元章末集汉千文皆精上劲秀葢宋去唐未逺名刻具在故得以集其佳胜　又云穆王吉日癸巳四字在眞定府赞皇县山中宋祁搜获县令刘庄凿取归州权郡事李中祐龛置防壁政和五年取入内府
　　绍兴米帖　绍兴辛酉奉诏以米芾行草书勒石凡四卷明时板藏内府顺治初废为阶砌今所存止一片有半余曽见之
　　荔枝楼帖　闲者轩帖考云陆放翁集前人笔札以嘉州石刻之置荔枝楼下又名宋法帖
　　凤墅帖　闲者轩帖考云曾季卿宏父刻石凤山书院前帖二十卷续帖二十卷皆宋人书曽云本朝圣君名臣眞笔目所见者刻之自成一家又于人之贤奸各分品类自谓可以续通鉴
　　赐书堂帖　闲者轩帖考云宋宣献绶刻于山阳金乡首载古钟鼎欵识最精但二王帖诠释未尽
　　甲秀堂帖　闲者轩帖考云庐江李氏刻前有王顔书世多未见后继以宋名人书
　　百一帖　闲者轩帖考云王曼卿模刻前人谓其笔意清遒雅有胜趣
　　忠义堂帖　顾炎武金石文字记云忠义堂帖皆顔鲁公书宋人所刻奉命帖移蔡帖论坐书祭侄季明文鹿脯帖乞米帖寒食帖与蔡明逺帖卢八仓曹帖送刘太冲帖皆有之又有送辛晃序清逺道士同沈恭子游虎邱寺诗末题大厯五年十二月又有开元二年二月顔元孙告身一通乾元元年四月顔昭甫告身一通寳应元年七月顔惟贞赠秘书少监告身一通殷氏赠兰陵夫人告身一通大厯十二年八月顔眞卿刑部尚书告身一通建中元年八月顔眞卿太子太师告身一通后有宋至和二年蔡襄跋嘉定乙亥留元刚刻石
　　世防堂帖　闲者轩帖考云泉州知府常性于洪武四年以淳化阁帖翻刻郡庠从阁帖祖本模刻上可追嫓潭绛宣徳中取入内府如近年顾本潘本皆不及之
　　马蹄帖　陈楙仁泉南杂记云淳化阁帖十卷宋季南狩遗于泉州已而刻石湮地中久之时出光怪枥马皆惊怖发之即是帖也故泉人名其帖曰马蹄眞迹徐澄斋以此本即为泉帖按泉帖以宣徳间取入内府不复流落人间然其搨本往往见之此帖向亦尝见二三本石刻粗燥字画枯瘦且石多破碎政与泉本不同当是两刻世多目为兰州本
　　肃府帖　徐澄斋法帖考云万厯四十三年乙邜秋八月九日温如玉张应召奉肃藩令防重摹上石　肃世子识鋐跋云太祖分封我庄祖于甘兰以宋人淳化法帖珍藏内库至宪王恐我子孙各王府不徧及且无以公海内乃延温张二士摹勒上石未竟而薨至于辛酉六月始竣事模勒之工先后七年新旧二本不爽毫髪
　　东府堂帖　闲者轩帖考云周宪王为世子时手模上石共十卷以淳化为主参以秘阁续帖及増入宋元人书　王元美云宪王临池之力甚精惜其天资少逊以故粉泽有余肤理不足葢摹笔至使古人之迹屈而从手其于兰亭亦然
　　寳贤堂帖　闲者轩帖考云晋靖王为世子时刻石以阁绛大观寳晋为王而益以所藏宋元明人墨迹凡十卷　王元美云此帖行欵次第颇不俗苐石理既粗而摹刻搨三手俱不称
　　停云馆帖　闲者轩帖考云文衡山父子皆精书学而又能自镌刻嘉靖中摹勒旧迹及近时名笔共十二卷清劲不俗近世诸刻推此第一　停云馆帖先有四卷帖首标题乃是小字后更毁去重摹为十二卷余向得二卷于京师被友人索去昨于张生羲仲手又见一卷比之后帖为较胜也　首卷晋唐小楷多据越州石氏本入石越州本今在锡山秦太学元献家虽是古搨要亦枯燥少神采停云祖之更益板滞宜为吾宗损庵先生之所呵也　唐荆川先生云余见停云帖李懐琳絶交书后乃见孙氏所藏宋本则精神相去十倍书之者非有异而刻之者异也虽有善书非善刻者不能发其精神而传于世也余见孙过庭书谱眞迹亦正如此文氏父子精于摹搨又得章简父妙手左右之尚且不能无憾况其下者乎
　　眞赏斋帖　锡山华东沙出其所藏古迹勒成三卷上卷钟繇荐季直表中卷王羲之袁生帖下卷王方庆万嵗通天进帖钩摹者为文待诏父子刻石者为文氏客章简父模勒既精氊蜡尤妙为有明一代刻帖第一出停云馆上后以倭乱燬于火更勒一石遂有火前火后之别赏鍳家以季直表袁泰第一跋第十十一两行倒置者为火前本实则前后两本无甚差别也
