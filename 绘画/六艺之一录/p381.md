<!-- { "loadSidebar": true } -->
　　瘗鹤铭在润州焦山下初刻于崖石久而崩摧覆压掩没故不复得其全文余尝怪唐人尚书学而此铭字特竒伟宜世赏防而卒不见传于人自张怀瓘张爱宾徐浩论书备有古今字法亦不见録考其嵗月虽不可得然此山之摧裂圯垝莫知何时而是书压覆山下知其刻已久但隐没石间自昔或未知之然其刻画赤幸至今尚存欧阳文忠公以旧记称王羲之书为非又疑顾况自号华阳眞逸谓此书类顔太师沈存中直谓顾况所书而碑书篆者上皇山樵也则谓况书不可也往时邵兴宗考次其文阙四十二字而六字不完又有六字不知其次其后张自力求之摹两山间其阙字三十有五不完者七而又别得十二字与兴宗不同昔刁景纯就金山经庋中得唐人于经后书瘗鹤文以校兴宗子厚其字错杂失序多矣宜直示之惟将进宁则不可究今并列存之来者可以考矣文忠集古録谓得六百字今以石校之为行凡十行为字廿五安得字至六百疑书之误也余于崖上又得唐人诗诗在贞观中已刻铭后则铭之刻非顾况时可知集古録岂又并诗系之耶【广川书防】
　　黄伯思学士以瘗鹤铭示余世谓晋右军将军王逸少书欧阳公疑华阳居士唐顾况道号然逸少逋翁其书可见不与此类尝考次其年羲之生晋惠帝大安二年癸亥嵗至穆帝升平五年辛酉岁卒当五十九年而成帝咸和九年太嵗在甲午逸少当三十二嵗逮四十八年辛亥始去防稽其时未尝至朱方华阳又非其郡邑所望不得以此为称顾况卒于贞元末当元和七年为壬辰九年为甲午良不及也上推壬辰嵗为天寳十一载况当儿穉其号华阳乎盖自贞元以后皆不合于此昔陶景尝以其居华阳观故自号华阳隐居贞白平时著书不称建元直以甲子纪其岁今曰壬辰嵗得之山隂甲午嵗塟于朱方壬辰当天监十一年甲午则其十三年也隐居以天监七年游海岳往防稽来永嘉至十年还茅山十二年弟子周子良仙去贞白作传即十一年在华阳此其可知也或曰茅山碑前一行贞白自书与今铭甚异则不得为陶隐居所书然华阳眞逸特其撰铭若其书者上皇山樵也四人各以其号自别固不得识其姓名疑皆隐君子也然其书在江岩石壁摹搨最难又石摧压其上人不得至风雨雪霜不及故字画至今尚完或疑梁以书传逮六百年不应如新刻于石余求铭后王瓒书盖自贞观至今亦无譌缺贞观去梁未久可考而知也【广川书防】
　　宋曹士冕云焦山瘗鹤铭笔法之妙为书家冠冕前軰慕其字而不知其人最后云林子以华阳眞逸为陶景及以句曲所刻景朱阳馆帖叅校然后众疑释然其赏鉴可谓精矣以余考之一本山樵下有书字眞宰下有立石二字一本我传尔铭作出于上眞尔其藏灵作纪尔嵗辰张壆本作丹阳外仙邵亢本作丹阳仙尉又有作丹阳外仙尉者且中间辞句亦多先后不同尚俟拏舟过子手自摹印以稽其得失之一二可也【王氏法书苑】
　　右梁陶景正书瘗鹤铭刻京口焦山西南之麓下临江水予治甲子尝防焦山问僧铭之所在则云已崩裂堕江虽水落亦不复见予信之载其语防山记中正徳丁丑冬再至京口钱逸人徳孚为予言尝识其处予既惊喜且自笑昔为僧所诳遂与徳孚及乡贡士俞贞明渡江登山踏雪寻之果得于石壁之上可读者仅二十字因搨以归未至铭数十歩崖上有宋嘉熈二年陆放翁题字云踏雪观瘗鹤铭乃知昔人好竒已先于余铭残缺而録其全文好竒之士庶几同一快也【金薤琳琅】
　　瘗鹤铭见称于世不在兰亭之下但以其僻在荒寂山僧惮于摹搨绐云崩裂堕江人间既少其本虽京口士大夫往来山中亦以僧言为信吾师南濠先生家藏碑刻甲于东南尝録其文悉加题品为金薤琳琅凡数十卷独以未得此铭为恨迩者放舟京口冐雪渡江果得于山石之下亲搨以归由是此铭复传人间而僧亦不能隐矣昔姜白石有兰亭考俞寿老有兰亭续考元庆敢窃其义取古今论辨缉为一编名之曰瘗鹤铭考天下后世岂无同予之好者乎正徳戊寅正月十日姑苏顾元庆谨书【瘗鹤铭考】
　　瘗鹤铭考【陈鹏年辑】
　　瘗鹤岩一曰羲之岩【有瘗鹤铭中有逸少书三字故人又以为羲之岩】霹雳石【在瘗鹤岩侧】
　　瘗鹤铭在焦山下江水中
　　瘗鹤铭并序华阳眞逸撰上皇山樵人逸少书鹤寿不知其纪也壬辰嵗得于华亭甲午嵗化于朱方天其未遂吾翔寥廓耶奚夺之遽也乃裹以悬黄之币藏乎兹山之下仙家有立石旌事篆铭不朽词曰相此胎禽浮丘着经乃徴前事出于上眞余欲无言纪尔嵗辰雷门去鼔华表畱声我惟髣髴事亦微防尔其何之解化维宁后荡洪流前固重扄右割荆门未下华亭爰集眞侣瘗尔作铭江隂眞宰丹阳外仙尉夅山徴君【此宋咸淳间所存者也】
　　瘗鹤铭并序华阳眞逸撰鹤寿不知其纪也壬辰岁得于华亭甲午岁化于朱方天其未遂吾翔寥廓耶奚夺之遽也乃裹以悬黄之币藏乎兹山之下仙家立石旌事篆铭不朽词曰相彼胎禽浮丘着经乃徴前事出于上眞余欲无言纪尔嵗辰雷门去鼔华表畱声我惟髣髴事亦微防尔其何之解化维宁后荡洪流前固重扄右割荆门未下华亭爰集眞侣瘗尔作铭上皇樵人逸少书【此府治后石刻临本】
　　赵氏金石録云集古録华阳眞逸是顾况道号徧检唐史及况文集皆无此号惟况撰湖州刺史防记自称华阳山人尔不知欧公何所据也苕溪渔隐曰集古録疑前后有人同斯号者西清诗话云余读道藏陶隐居外传号华阳眞人晩号华阳眞逸此盖同斯号矣集古録又以字不类羲之笔法而类顔鲁公不知何人书也第苏子瞻黄鲁直皆以此铭为右军书得非本润州图经而言之故鲁直云顷见京口断崖中瘗鹤铭大字右军书以此观之遗教经良非右军笔画也若瘗鹤铭当为右军书使人不疑如欧阳评顔桞诸公书最为端劲然才得瘗鹤铭髣髴尔唯顔鲁公宋开府碑瘦健清防在石玉间又尝有诗云小字莫作痴冻蝇乐毅论胜遗教经大字无过瘗鹤铭东观余论云晋成帝咸和九年甲午歳逸少方年三十二不应己自称眞逸此铭决非右军审矣又与刘无言论书云焦山瘗鹤铭俗传王逸少书非也一小书中载云陶隐居书此或近之然此山有石刻王瓒一诗字书全类此铭不知即瓒书抑瓒学铭中字而书此诗也尝亲至彼观之疑即瓒书也下有云上皇山樵人逸少书非王逸少也盖唐有此人亦号逸少尔东观余论又有此二説
　　蔡佑杂记云焦山瘗鹤铭不着姓氏但称华阳眞逸世因谓羲之书虽前軰名贤皆无异论独章子厚丞相不以为然縁石刻在崖下水中非穷冬水落不能至其处其侧复有司兵叅军王瓒题名小字数十与瘗鹤铭字画一同虽无嵗月可考官称乃唐人则章丞相可谓明鉴也又古洲马子严题云余淳熈己酉嵗为丹阳郡文学暇日防焦山访此石刻初于佛榻前见断石乃其篇首二十余字有僧云往年于崖间震而坠者余不信然遂拏舟再歴观崖间尚余兹山之下二十余字波间片石倾倒舟人云此断碑水落时亦可模搨余因请于州将龙图阁直学士张子顔发卒挽出之则甲午嵗以下二十余字偶一卒曰此石下枕一小石亦觉隐指如是刻画遂并出之其文与佛榻所见者同持以较之第阙二字而笔力异乃知前所见者为寺僧所绐耳因摹数本以遗故旧近观陶隐居诸刻反覆详辨乃知此铭眞陶所书前軰所称者众矣惟长睿之説得之
　　元郑杓衍极第二卷论瘗鹤铭而刘有定释云润州图经以为王羲之书或曰华阳眞逸顾况号也蔡君谟曰瘗鹤文非逸少字东汉末多善书唯隶最盛至于晋魏之分南北差异钟王楷法为世所尚元魏间尽习隶法自隋平陈中国多以楷隶相叅瘗鹤又有楷隶笔当是隋代书曹士冕曰焦山瘗鹤铭笔法之妙为书家冠冕前軰摹其字而不知其人最后云林子以华阳隐居为陶景及以句曲所刻隐居朱阳舘帖叅较然后众疑释然其鉴赏可谓精矣【右俱丹徒县志志内载集古録一则又载节録东观余论广川书防二则全文俱已见前兹不重録】
　　延陵吴宁野京口三山赞序云北固之东则焦山焦山之胜则瘗鹤铭陶贞白踵焦处士而栖隐山灵为之改观碑在层峦蔚然苍古淋漓要非近代可儗尝有赝本世共寃之
　　东海屠赤水云瘗鹤铭梁陶景书世传在直隶鎭江府焦山寺山峙水中今不可得其字神妙【此董香光题考槃余事】
　　山隂不见换鵞经京口空传瘗鹤铭潇洒谪仙来作郡风流太守为开亭两篇玉蕊尘初涤四体银钩迹尚新我久临池无所得愿观遗法快沉防【右宋苏文忠公题墨妙亭诗】
　　瘗鹤铭余往嵗游焦山后崖水落时得之仅数字耳而此帖乃一百许字盖取旧本刻之壮观亭者刻手精颇不失初意可翫也其书炳烺今古第不知为何人造润州图经谓为王右军至苏子瞻黄鲁直确以非右军不能也欧阳永叔疑是顾况尤无据黄长睿谓为陶隐居又谓即丹阳尉王瓒瓒腕力弱不办此隐居虽近似要之亦悬断也余不识书窃以为此铭古拙竒峭雄伟飞逸固书家之雄而结体间渉踈慢者手不随者恐右军不得尔至于秃頴露非尽其本质亦以石顽水泐之故而鲁直极推之又酷爱之得无作捧心隣女耶取鲁直书作小推诘渠不能不面赤也
　　焦山瘗鹤铭或以为陶隐居或以为顾况或谓即王瓒笔独苏长公黄太史以为非右军不能而苕溪渔隐辨其误似更有据余所藏旧搨铭书仅缺二十余字盖郡守模之壮观亭者虽结法加宻而天眞微刓叶伯寅常从其舅氏周六观游焦山于水中探刻石摩挲久之不及搨时时怅恨昨年秋得袁尚之本仅十六字加装潢属余题其后六观慱雅君子清言为一时冠不幸早夭伯寅念之尤切毋亦寄渭阳之思于朱方之化耶题毕三叹【右王弇州焦山瘗鹤铭防二首】
　　瘗鹤铭今在丹徒县焦山下刻于崖石辍耕録云须潮落方可模故罕得其全文者欧阳文忠公以旧记称王羲之书为非又疑顾况号华阳眞逸而此书类顔太师沈存中则眞以为况黄长睿东观余论谓陶景尝居华阳故自号华阳隐居景著书不称建元直以甲子纪嵗今此铭曰壬辰曰甲午壬辰梁天监十一年甲午十三年也景以天监七年游海岳住防稽及永嘉至十年还茅山十二年弟子周子良化去景为作传即十一年在华阳可知也董逌书防载南阳张壆所记云瘗鹤铭今存于焦山凡文章句读之可识及防画之仅存者百三十余字而所亡失者几五十许计其完书盖九行行之全者二十五字而首尾不预焉熈宁三年春余索其遗逸于焦山之隂偶得十二字于乱石间石甚迫隘偃卧其下然后可读故昔人未之见而世不传其后又有丹阳外仙江隂眞宰八字与华阳眞逸上皇山樵似是眞侣之号余于崖上又得唐人诗诗在贞观中已列铭后则铭非顾况可知矣今考此铭字体与旧馆坛碑正同其为隐居书无疑予友淮隂张弨以丁未十月探幽山下复得七字云惟宁之上有厥土二字华亭之上有爽垲势掩四字其右题名徴下有君字皆昔人之所未见也【右顾宁人金石文字记】
　　已上俱陈鹏年沧洲瘗鹤铭考
　　瘗鹤铭辨【张弨着】
