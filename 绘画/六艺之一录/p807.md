<!-- { "loadSidebar": true } -->
　　吴闲闲与季境诗
　　季境舍人归维扬朝中名公各赠以诗看云八十翁闲闲吴全节作唐律一首以授之
　　相君五马牧饶时玉树秋香生桂枝日丽鳯毛延世泽风培鹏翼运天池平山堂北看红药析木津头识紫芝文献通家遗一老涂鸦赠别冩乌丝至正六年丙戌三月廿又三日
　　张伯雨登南峯诗【草书单条】
　　覔縁云路作清游身似饥鹰晓脱鞲一上怒临飞鸟背载盘惊立巨鼇头神来甲帐风飘瓦月坠下方钟隠楼为问登髙能赋者陆沈谁复叹神州
　　张伯雨山居即事诗帖
　　寒食今年二月晦又分新火入厨烟碧桃花落闲谁扫白苎衣轻老自便发匣但余金薤墨老年正在玉堂编大书絶类顔光禄小字骎骎逼墓田
　　夕阳扶醉试登临防嵝峰头望不禁倦鸟欲凭髙树没短松时过晚风吟云开列岫争浮黛霞暎平湖尽跃金归去主人情不浅重倾春酒细论心　登新丰山
　　张伯雨杂诗卷
　　答杨亷夫二首　书摘阮图　黄子久画赵子固墨冩水蕉　赠渔樵侣　水仙　奔月巵歌　彭南阳真人云窝炼丹之所　送郑明徳过越　吴大宗师岳宫行香次韵棹歌　强行之常州教授　道园先生诗送张元朴还龙虎有云尘尾有怀张外史鵞羣今属薛卿元朴索次韵　雪图絶句　鹊华秋色图　览堂絶句二首　次韵段推官【观潮】　赠纽怜大监　长吟一首悼琼林真人薛外史　道言　汪复心遣侄彦维自歙求诗复心年已八十余矣　赵伯常运使留题涧阿即席次韵　三香图　涧阿对雨二首　危君太朴以史事南来搜书风雨宿南涧明日追寄此诗　寄刘伯温大监　九日风雨清齐　道馆雅集聴琴次杨彦常韵读戴集　老学齐书怀寄京师故人　中庭古柏　李遵道冩湖石　赵彦辅雪图　秋日晚兴　冬日五言　雪作　晨兴　咏蕚
　　緑梅华　涧北梅嵗三月始华　白莲峯宴坐斋南真馆池上菊花　仲穆蕙华　嵗暮　归自天柱山招璞庵僧　白云半间　次韵虞公赋鹤巢赠赵伯容　野桃华　残梅　次韵虞公和断江和尚种
　　松　万竹亭　谢僧送柑　晩句
　　外史自賛画象
　　志逸心疲身清命浊逃同类而亲猿狙毒厚味而美藜藿学取益而不胜其损事知危而姑与之安一龙一蛇不厌已之深眇恶衣恶食先忧人之饥寒忽然为人而反常若此若何以袪有身之患
　　乙酉嵗自春徂夏霪雨之时多五月来仅一日见天处涧阿幽篁中未有裹饭过子桑者闲弄笔研写谬诗盈册以自料理耳诗凡五十五首子英遇之持去勿示不知我者雨告
　　右句曲外史与袁子英所写诗五十五篇书画题跋记瑚网俱云载集中因不録惟式古堂书画彚考备载其诗今以笔钝不能全冩仅列其目如右杨维桢袁华谢徽髙啓倪瓉张绅王行张来仪杨循吉九跋已见
　　不识华阳旧隠居髙情还忆聴松余百篇真箓修都徧满卷新诗手自书一去丹台闲日月几囘飞佩在空虚重来化鹤应无恙华表春风动里闾至正甲辰冬十二月郡人陈世昌拜观谨识
　　张伯雨杂咏帖
　　十年着一冠一冠已三载缁尘无留迹色为云霭长缨安所施轻导犹足浼每弹出新沐泥丸映朝彩短发不容被初服讵可改　右冠
　　衣褐贱者徒为仁则由巳粗疏实寛博彼贱孰敢拟寒温屡开阖补纫亦云几信有不变玉贞哉居白里使与狐貉立翻为敝袍耻　右素褐
　　客从麻姑来遗我楮素衾肪肤皓难滓铅骨滑易伸配此木匡床共保一色纯鸡鸣风雨集雁度雪霜晨楮君方眷眷因之乃凝神　右楮衾
　　粤昔大知舜有作陶河濵先民尚其质后世挹其醇我亦舜之徒对之称素臣木槃仰承足秋水酌及唇守此三代寳孰谓吾庐贫　右陶尊
　　省郎中检校陪集贤掲学士宴集约赋十韵得清字
　　中湖礼鹤祠南岭谒龙传命舟车集探竒水陆并郎官思出沐阁老念辞荣遂接邱园士益腾风雅声席随隄草展觞对渚莲倾游尘麾外避仙飚鹢首生云物属虚旷天容殊穆清非关遗草莽繄此局柴荆偶违数刻欢尚蓄千载情幽疢甘自废时哉修令名　至正三年癸未歳冬十二月十有三日为卢山甫写旧诗夜寒酒困老态如此览者毋哂张雨
　　张伯雨书旧诗并识
　　桂花下约黄秘监饮
　　翡翠黄金屑檀栾秋桂枝凉风何日到庭树已先知一杯持问月更待贾淳来
　　课山奴竹林采笋鞭煮食
　　疑有鲜卑奴过此玉鞭抛掷向泥中长镵为我入竹去晩饭筼筜也不空
　　驯鹭
　　了然驯鹭雪霜明下瀬求鱼自在行碧玉灯檠双足瘦白麻衣袂一身轻海鸥见事应何晩凡鸟题门也不情输我鸳行旧俦侣举头寥廓总云程
　　题雪景三香图二帧
　　春雪无声入画堂东风浑似北风凉祗縁何逊题诗少信是徐熈落墨强青鸟下迎罗袜步苍髯来近玉台妆匡庐也入幽闺梦睡里山花各自香
　　雪羽飞来雪意浓国香狼藉暝烟丛倩谁与剪吴淞水爱尔能吟柳絮风翠袖佳人玉条脱平头奴子锦熏笼剑南画手看前辈着粉施朱或未工
　　适写近诗未满纸洙水孔肃夫过涧阿因以为赠仆老矣倦于笔砚肃夫毋责备也张书以乙酉仲秋朢后一日
　　结庐句曲号贞居石鼎千年句法如所有白云难赠客岂无清露可为书湖隂小阁题金菌月下髙冠制玉蕖白首交情洙水上归儒深恨早回车吴寛题
　　张伯雨次韩陆韵并观古墨诗帖
　　次韵韩伯清见寄之什凡五首
　　连云溪水出具区连云庄叟得自娱髙齐松月足吟啸浊世诗酒忘荣枯我无丹砂链金液君有田土成膏腴傥能种秫逺相致与尔日醉壶公壶
　　卜居海上仅三年春日繁华思逺天练水澄清宜酿酒溪鱼鲜美不须钱欲将野艇寻幽赏多谢云山作胜縁寄语风流老韩子定须禊日过庄前
　　闲寻芝术保余年信是神仙别一天避地有书能教子穷居无术学飞钱桑麻绕舍田园计竹素堆床翰墨縁惭愧长沙每招隠时临车马到阶前
　　幽居甘寂寞豺虎动成羣地僻伤春草江空忆暮云友朋难得防书札近相闻世事今如此愁来嬾学文久客黄冈地新年白发侵笑歌思执手忧患苦闗心市井皆吴语山林独楚吟羡君渔浦上髙饮贵要金
　　次韵陆秀才春日幽坐
　　新塘雨余流水新隔窻看花如美人晴丝冉冉堕复起幽鸟嘤嘤啼更频自怜华髪在海峤谁肯野服随山氓故园荒秽久弗治且复饮酒从吾真
　　观友人所藏古墨
　　雪堂手剂不可得色如防漆黯无光安得一丸归我室临池剰冩十三行
　　至正二十年十二月廿日紫芝生为又链师一过
　　张伯雨较书诗帖
　　史局先生示以季境京师赠行卷辄题一絶卷归
　　较书苦借青藜杖下马笑拈金屈巵好是淮南师弟子钱塘相见落花时方外张雨书以丁亥二日
　　张伯雨室迩札并诗帖【行书】
　　室迩人逺疎阔罔记歳时篇诗猥及佳笔与俱感佩齿録之厚是夕风雨牵课次韵不足仰酬先施所以倾写鄙怀亦至矣惟改客降礼稍垂顾览衰朽不胜幸甚张雨上闲止征君閤下
　　烟雨湖头暗两峯澹妆西子若为容平生自信千金帚老疾难胜百罚钟岂有胜情如许掾只输豪气与元龙铁心把笔犹能赋羞比门墙桃李秾己丑至正九年四月十一日夜二鼔书
　　饶介之书张伯雨蕉池积雪诗卷
　　蕉池积雪诗
　　旧有汉铜洗一作碧玉色受水一斗复有赠白石上树小芭蕉吾因置洗中名曰蕉池积雪仿佛王摩诘画意赋诗一首羣公时多次韵仅存师鲁二篇句曲外史张雨
　　洗玉之池割圆峤上有玉苗甘露零雪山凝寒压太白海气正緑洒帝青是身非坚须长物絶境无梦遗真形宁令严霜凋翠草讵胜失水哀铜缾
　　刘师鲁次韵
　　铜驼陌上得铜洗曽见汉朝风露零寒光未变刼灰黑古色犹带宫苔青金人堕泪漫怀古玉女洗头真寓形与君作池媚蕉雪何以报之双玉缾
　　仙掌金盘列风露人间琛寳多飘零忽看铜洗土花碧侧想玉女云鬟青千年偶在聊寓意万物终毁无逃形吾徒汲古宁玩物愿子及泉资绠缾
　　右海昌张伯雨蕉池积雪诗一篇其称羣公次韵仅存者刘师鲁二篇伯雨之为蕉池积雪去今十余年吴江村叟周君亦为蕉池积雪与伯雨所为无少异周君喜其暗合也求书其实并诗以表之始周君丰于赀财好蓄古玩器无何兵起其赀与故物一昔荡然俱尽唯守小屋数椽日以此为娱悦人以是多之伯雨已矣在承平时称为清峭殊特者而周君当事变之际不随众境而逝而乃剏意乎此又其竒也虽然气化盛衰之故恒相迭而无穷也以金石之坚尚不能外此而待人顾于一草之防而独致意焉者其有所寓矣夫何寓哉妍钜细不可得而择也消长盈虚不可得而加也彭殇死生不可得而齐一也自达生而言之岂不曰我于物无滞也而又何校乎然则蕉池积雪之趣固不可以形器求之也求其趣者舍诗无以也余既书伯雨之诗而又书其始末如此至正庚子七月十日甲子华盖洞著书者饶介识
　　金问跋见前
　　大化洪鑪孰真宰范金削玉纷飘零双鱼传来汉家洗孤鳯飞堕仇池青花层六尺本无象秀聚三竒真有形重烦摩诘作诗画小杓分清归砚缾姚江魏瀚次韵
　　好事品题成小巧古来风韵未凋零仙人掌上一团碧摩诘图中四序青静对栽培供坐啸懒教磨洗是忘形何当月下仍招我赠子中泠水满缾后学嘉禾吕常
　　陨霜不杀着麟经况是深寒独未零防度只疑窻外緑一枝元向画中青遥知造化也缩手却羡良工能赋形好在南山白石烂托根同置古铜缾松西吴昂
　　人间芭蕉叶最大雪花一沾无不零云何池上数片叶戴雪不减天家青乃知仙翁有幻术山骨偷来化形何当掬取九霄露洗根供上琉璃瓶慈溪王淮过眼繁华成一洗至坚之质何凋零一卷秀发昆山玉几叶艶以芭蕉青至趣谁烦辋川笔嵗寒自带春风形先生爱此清入骨想得诗成空玉缾　菊亭子酷爱古书画重购此卷日不去诸手盖伯雨师鲁之竒句介之之逸笔自有不容不尔者顾仆何人可续貂乎特以菊亭之好尚不可不嘉尔漫为书之华亭朱应祥识
　　世间万卉遭霜雪便觉索索多凋零昆山片玉阁铜洗傍有蕉叶恒青青始知柔物禀直性造化鼓铸生殊形丈夫亦有如蕉者日落相看倒玉缾　斯卷乃饶介之临张伯雨书刘师鲁诸作字法遒劲藏圆动于笔端真可寳者也淮南憨翁蒋谊拜和
　　句曲仙人遗旧迹百年继续无雕零汉时铜洗玉色碧雪里芭蕉孤影青题诗吊古多寓意看画于我独忘形煑茶汲水临钓石小杓大瓢何用缾成化乙巳四月十九日逸史泊南湖上松菊主者携蕉雪卷来索作四大字为引卷盖饶介之临张伯雨及刘师鲁之作且俾予追和因草草应答百年故物流落人间幸归之诗书家什袭保防可以长久予名将亦托之并以并存耶绶
　　清池白石芭蕉老不与蒲柳望秋零寒生六月水浸玉恍疑瑞草雪中青灵根独得乾坤气壶天壮观山河形何当唤起王摩诘歌对春风酒一缾姚江鲍浩【自魏跋以下皆行书】
　　与盥为器本同出何事低回受盥余千年怀古等珍翫一斗贮清齐粪除皮緑积入肤理硃砂斑驳辞泥淤雪中芭蕉传妙品诗入无声良不虚七十六老人夏时正【行草书】
　　抱遗老人杨维桢书谢氏巫峡云涛石屏志卷【内诗翰】
　　石理庚庚有至文江涛鼔浪忽蒸云鬼神不露雕镂巧那得隂阳一线分　遂昌郑元祐
