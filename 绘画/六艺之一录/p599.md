<!-- { "loadSidebar": true } -->
　　底禄致位职司在公登朝庶官无废一命甲也防学効于文字工彼汗简甞观太史之书临诸墨池能妙右军之笔徴乎考绩在日课而有违何以旷官俾月将而不及寜使微言有絶古训无传诚计功而致科岂多言而获免
　　对同前　　　　　张廵
　　甲楷法有闻颇齐刀笔之吏象形自业偏在冩书之官不能杀竹惟青临池尽黑当年有立应已盈裾计日不移无慙尺牍今乃字诂是事日课有违左氏门庭虽多笔砚稚川史籍不满巾箱曾莫务于五车徒见司于双管以是防意虽则摩肱不能中程何为当理今之薄诉将片言欲迟单父之书湏辨洛阳之纸然则类之大小犹或可问刑之出入于是乎在
　　对同前　　　　　吕因
　　甲手挥五色已临科斗之书躬冩六经方寘麒麟之阁而论其日课将贻秋典且羲和之晷迟速有殊简牍之差短长非等理宜科以畏爱之景辨以功庸之效先则穷其状迹然后寘以刑科何乃厚诬仍令薄诉湏缄腾口之讼方入噬肤之狱
　　对同前　　　　　王钊
　　人之从事则有司存率由旧章乃无厥咎甲以九流贱职工冩为务理宜不于素钦乃攸司何得慢其所守越我王度挈瓶犹其不假落简安得有乖致使鱼鲁阙辨于当时铅黄罔施于学校罪自掇也刑则何逃然而纸类以难易论功系日以短长命课事无准定或湏加减不伐有词理从哀敬待测浅深之量方申大小之辜
　　对同前
　　八卦交爻是生书籍文鸟迹遂成模楷开汲郡之冡升鲁国之堂遂获遗篇因多坠简惟甲婆娑玉府掌握银钩取类笔耕能成墨妙弃其晷刻差以毫厘计功虽诉其短长类纸难逃其简牍必也时无所废理实可凭湏精不匮之勤寜塞有孚之讼
　　署书题阁判
　　得甲代以署书为业因题而变华髪自后而絶乡党以坠业摈逐云甲诉无犯不伏
　　对
　　干蛊驰声惕厉终吉振人为义何难之有颠沛于是克荷良存甲絶翰深规代济其美精逾史籀得方丈之宏模绩洞张芝改圆池之波态晋廷称妙即擅一台越市推珍还标五字谅无陨于前构俾垂于后昆孰谓象贤旋闻鲜克属以功开揆日翥偃蹇之雕甍号起凌云结曈昽之画阁式题飞榜方呈鹊返之书坐陟云梯遂变武贲之髪菱花镜里非复青顔薤叶风前俄隳素业垂堂取诫诚欲谨身良冶遽捐其如弃训抚韦家之宿事徒想钦承语王氏之门风深违祖述永言邱首难忘懐土之心浩意家声宜复悬针之艺
　　学书判
　　丁学盘盂书庚相为引重后一云遂学或止之举庚或正之丁云以此报徳
　　对　　　　　　　郭立
　　丁本诸生弱龄有志操觚防艺负笈从师服膺孔甲之书留心田蚡之业精穷小学声洽大成庚有亲仁之风乃思延誉之美为逰于左右得推择于簮裾不以引重之恩而忘奏举之意眷言报徳在此奉公韩厥之故事非遥却诜之前踪可袭行诸则仰推故典止之则未识通方自得尽忠之规何听无稽之説
　　对同前　　　　　员狎
　　学贵博通九流异轸书称秘奥四部攸藏必温故而知新方不朽而致逺丁服勤罔倦考古斯多精孔甲之书方求筮仕获郑庄之荐终闻推毂登朝有誉常懐报徳之心司败在官遂致无私之罚此乃韩厥之举却诜其人旌国史而无慙访朝英而罕軰彼或止者何其小哉请息挽弩之言以锡乘车之宝
　　佣书判
　　甲居道周以佣书自业乙侮之折棰以笞其背甲告他物殴人
　　对　　　　　　　李休烈
　　士生于代各安其业或削觚成学或握椠求工道既多门艺非一揆甲言自巷党爰居道周虽殊兰蕙之逰且托桑榆之防佣书自给道有类于班超因侮见笞罪方均于寗越汗简之贵既不见称折棰之尤理宜从谴
　　对同前　　　　　郑少微
　　礼训成俗负贩有尊明义在躬徳威不侮讲学修业固无取于笔耕兴艺辅仁事必资于善诱而由衷靡及旁狎是崇疑宓子之引肘类徒人之背议诸私室虽一抶之何伤列在公庭抵三尺而谁咎他物所击法所难逃
　　丹书判
　　甲以经多谬自丹书碑使工镌刻立于太学门外其观及摹冩者日千余人两京尹以其聚众笞之诉称有故
　　对　　　　　　　李希定
　　去圣久逺微言将絶人用其私各安所见阙文不及大义已乖非有独见之明谁觧僻儒之患甲总覈六艺研精百代纰缪必考朱紫斯分既祖述于鲁儒升我堂矣自光于汉防职尔之由竹简之书且或朽蠧金碑之字道兹镌刻魏文典论岂列鸿都杨子经虚传麟阁观者如堵且闻纸贵将万古之不刋于千两而何有京尹之罚其或病诸既无索于杜季庶息威于寗越

　　六艺之一録卷二百九十三
　　钦定四库全书
　　六艺之一録卷二百九十四　　钱唐倪涛撰
　　歴朝书论
　　宋陈思书苑菁华
　　第十六卷　上书　书序
　　汉许冲上説文解字书
　　已见一百七十五卷
　　唐李阳冰上采访李大夫书
　　已见一百七十一卷书体末阙一叚今依陈本补足之　阳冰年垂五十去国万里家无宿舂之粮出无代歩之乗仰望紫极逺于丹霄若溘先犬马此志不就必将有负于圣朝是谓长埋于古学矣大夫衘命北阙抚寜南方茍利国家专之可也伏奉处分令题简牍及到主人寒天已暮闇烛之下承命书之霜深笔冷未穷体势傥归奏之日一使闻天非小人已务是大夫之功业可否之事伏惟去就之阳冰再拜
　　汉许慎説文解字序
　　已见一百七十五卷
　　唐顔元孙干禄字书序
　　已见二百六十九卷
　　唐张参五经文字序
　　已见二百六十九卷
　　唐贾耽説文字源序
　　已见二百六十九卷
　　唐唐元度九经字様序
　　已见二百六十九卷
　　唐林韫拨镫序
　　已见二百七十六卷
　　后蜀林罕字源偏傍小説序
　　已见二百六十九卷
　　第十七卷　书歌
　　杜甫李潮八分小篆歌
　　已见前
　　李白赠懐素草书歌
　　少年上人号懐素草书天下称独歩墨池飞出北溟鱼笔锋杀尽中山兎八月九月大气凉酒徒词客满高堂牋麻素绢排数箱宣州石砚墨色光吾师醉后倚绳牀须防扫尽数千张飘风骤惊飒飒落花飞雪何茫茫起来向壁不停手一行数字大如斗恍恍时闻神鬼惊时时只见龙蛇走左盘右蹙如惊电状同楚汉相攻战湖南七郡凡几家家家屏幛书题徧王逸少张伯英古来几许浪得名张颠老死不足数我师此义不师古古来万事贵天生何必要公孙大娘浑脱舞
　　王邕懐素上人草书歌
　　衡阳双峡挿天峻青壁巉巉万余仞此中灵秀众所知草书独有懐素竒懐素身长五尺四嚼汤诵咒吁可畏铜瓶锡杖倚闲庭斑管狡毫多逸意或粉壁或防笺蒲葵绢素何相鲜忽作风驰及电掣更防飞花兼散雪寒猿饮水撼枯藤壮士伸眉按劲铁君不见张芝昔日称独贤君不见近日张旭为老颠二公絶艺人所惜懐素传之得真迹峥嵘蹙出海上山突兀状成湖畔石一纵又一横一欹乂一倾临江不羡飞帆势下笔长为骤声我牧此州喜相识又见草书多慧力懐素懐素不可得开卷临池转相忆
　　戴叔伦懐素上人草书歌
　　楚僧懐素工草书古法尽能新有余神清骨竦意真率醉来为我挥健笔始从破体变风姿一一花开春景迟忽为壮丽就枯涩龙蛇腾盘兽屹立驰毫骤墨剧奔肆满座失声看不及心手相师势转竒诡形怪状翻合宜有人若问此中妙懐素自言初不知
　　朱逵懐素上人草书歌
　　几年出家通宿命一朝却忆临池圣转腕摧锋增崛﨑秋毫茧纸常相随衡阳客舍来相访连饮百杯神转王忽闻风里度飞泉纸落纷纷如站鸢形容脱畧真如助心思周逰在何处笔下惟看激电流字成只畏盘龙去怪状崩腾若转蓬飞丝歴乱如廻风长松老死倚云壁蹙浪相翻惊海鸿于今年少尚如此歴覩逺代无伦比妙絶当能动鬼神崔蔡幽魂更心死
　　鲁收懐素上人草书歌
　　吾观开士多利用笔精墨妙诚堪重身上艺能无不通就中草圣最天纵有时兴酣发神机抽毫防墨纵横飞风声吼烈随手起龙虵迸裂空壁飞连扫数行势不絶藤悬查蹙生竒节划然放纵惊云涛或时顿挫萦毫髪自言转腕无所拘大笑羲之用阵图狂来纸尽势不尽投笔抗声连呌呼信知鬼神助此道墨池未尽书已好行路谈君口不容满堂观者空絶倒所恨时人多笑声唯知贱实翻贵名观尔向来三五字颠竒何谢张先生
　　窦冀懐素上人草书歌
　　狂僧挥翰狂且逸独任天机摧格律龙虎慙因防画生雷霆如避锋铓疾鱼牋绢素岂不贵只嫌局促儿童戏粉壁长廊数十间兴来小豁胷襟气长防集贤豪至枕糟借麴犹半醉忽然絶呌三五声满壁纵横千万字呉兴张老尔莫颠叶县公孙我何谓如熊如罢不足比如虺如蛇不足拟涵物为动鬼神泣狂风入林花乱起殊形狂状不易説就中枯燥尤惊絶邉风杀气同惨烈崩槎卧木争摧折塞草遥飞大漠霜胡天乱下隂山雪偏看能事转新竒郡守王公同赋诗枯藤劲铁愧三舍骤寒猿惊一时此僧絶艺人莫测假此常为防持力连城之璧不可量五百年知草圣当
　　任华懐素上人草书歌
　　吾常好古竒古来草圣无不知岂不知右军与献之虽有壮丽之骨恨无狂逸之姿中间张长史独放荡而不羁以颠为名倾动于当时张老颠殊不颠于懐素颠懐素颠乃是颠人谓尔从江南来我谓尔从天上来负颠狂之墨妙有颠狂之逸才狂僧前日动京华朝骑王公大人马暮宿王公大人家谁不造素屛谁不涂粉壁粉壁摇晴光素屏凝晓霜待师挥洒兮不可弭忘骏马迎来坐中堂金盆盛酒竹叶香十杯五杯不解意百杯已后始颠狂一颠一狂多意气大呌数声起攘臂挥毫倐忽千万字有时一字两字长丈二翕若长鲸拨剌动海岛歘若长蛇戍律窜深草廻环缭绕相钩连千变万化在眼前飘风骤雨相激射速禄飒拉动檐隙掷华山巨石以为防掣衡岳阵云以为画兴不尽势转雄惟恐天低与地窄别有何处最可怜袅袅枯藤万丈悬拂秋水映秋天或如丝或如髪风吹欲絶又不絶锋铓利于欧冶劒坚劲浑是并州铁时复枯燥何防褷忽觉隂山突兀横翠微中有枯松错落一万丈倒挂絶壁蹙枯枝千魑魅兮万魍魉欲出不可何闪尸又如瀚海日暮愁隂浓忽然跃出千里龙夭矫偃蹇入乎苍穹飞沙走石满塞穷万里飕飕西北风狂僧有絶艺非数仞高墙不足以逞其笔势或逢花牋与绢素凝神执笔守常度别作筋骨多情趣霏霏微微防长露三秋月照丹凤楼三月花开上林树终恐绊骐之足而不得展千里之歩狂僧狂僧尔虽有絶艺犹当假良媒不因礼部张公将尔来安得声名一日喧九垓
　　苏涣懐素上人草书歌【兼送谒徐广州】
　　张颠后来二十年谓言草圣无人传零陵沙门继其后新书大字大如斗兴来走笔如旋风醉后耳热心更凶忽如裴旻抚双剑七星错落纒蛟龙又如呉生画鬼神魑魅魍魉惊木身钩鎻相连势不絶崛强毒蛇色屈铁西河剑舞气凌云孤蓬自振惟有君今日华堂看洒落四座喧呼叹佳作廻首邀余赋一章欲令美价齐钟张琅琅诵句三百字何似醉僧颠复狂忽然告我防南溟言祈亚相求大名亚相书翰凌献之见君絶艺必相知南中纸价当日贵只恐贪泉成墨池
　　僧贯休懐素上人草书歌
