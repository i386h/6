<!-- { "loadSidebar": true } -->
　　唐永泰寺钟铭
　　大歴元年崔巨撰房集书【金石録】
　　唐万年寺钟铭
　　魏大空书【碑帖考】
　　唐防圣寺钟铭
　　龙纪二年节度使顾彦晖铭【舆地碑目】
　　唐南山寺题钟
　　龙纪元年【舆地碑目】
　　唐铜柱
　　贞元四年岭南都防本管经略使马总于汉所立铜柱之处特铸二柱刻书唐徳以继伏波之迹【旧唐书马总传】
　　唐铁马鞭刻字
　　铁马鞭长庆二年义成军节度使曹华进献曰得之汴水有字刻云贞观五年尉迟敬徳李昌符诗云汉将临流得马鞭鄂侯名字旧雕镌【李昌符诗集】
　　南唐铜牌篆
　　沈彬将穴其处乃古冢也其间获一铜牌上镌篆文云佳城今已开虽开不埋漆灯犹未爇畱待沈彬来【江南野史】
　　南汉铜佛识
　　昭州光孝寺铜佛一躯五代伪刘时所铸后有识云维大汉大寳四年【舆地碑目】
　　吴越武肃王铁劵
　　唐遣中使焦楚锽赍铁券至券文曰维干寜四年嵗次丁巳八月甲辰朔四日丁未皇帝若曰咨尔镇海镇东等军节度浙江东西等道观察处置营田招讨等使兼两浙盐铁制置发运等使开府仪同三司检校太尉兼中书令持节润越等州刺史上柱国彭城郡王食邑五千户实封一百户钱镠朕闻铭邓隲之勲言垂汉典载孔悝之徳事美鲁经则知褒徳防勋古今一致顷者董昌僣伪为昏镜水狂谋恶迹渐染齐人尔能披攘凶渠荡定江表忠以卫社稷惠以福生灵其机也氛祲清其化也疲羸泰拯于越于涂炭之上师无私焉保余杭于金汤之固政有经矣志奨王室绩冠侯藩溢于旗常流在丹素虽钟繇刋五熟之釜窦宪勒燕然之山未足显功抑有异数是用锡其金板申以誓辞长河有似带之期泰华有如拳之日惟我念功之防永将延作子孙使卿长袭宠荣克保冨贵卿恕九死子孙三死或犯常刑有司不得加责承我信誓徃惟钦哉宜付史馆颁示天下　王谢表曰臣镠言伏承恩防赐臣金书铁券一道恕臣九死子孙三死者出于睿券形此纶言録臣以丝髪之劳赐臣以山河之誓镌金作字指日成文震动神祗飞肝胆伏念臣爰从筮仕迨及秉麾每自揣量是何叨忝所以行如履薄动若持盈惟忧福过祸生敢忘慎初防末岂期初志上感宸聪忧臣以处极多危虑臣以防微不至遂开圣泽永保私门屈以常刑宥其不死虽君亲属念皆云必恕必容而臣子为心岂敢伤慈伤爱谨当日慎一日戒子戒孙不敢因此而累恩不敢乘此而贾祸圣主万嵗愚臣一心【十国春秋】
　　楚铜柱文
　　楚武穆王既威服诸蛮于溪州界立铜柱为表髙丈二尺命李臯铭之臯为文曰粤以天福五年嵗在庚子夏五月楚王召天防府学士臯谓曰我烈祖昭灵王汉建武十八年平徴侧于龙编树铜柱于象浦铭曰金人汗出铁马蹄坚子孙相连九九百年是知吾祖宗之庆绪绵逺则九九百年之运昌于南夏者乎今五溪辑寜群帅内附古者天子铭徳诸侯计功大夫称伐必有刋勒垂诸简编将立标题或昭恩徳敢继前烈为吾纪焉臯承教濡毫敬载厥事盖闻牂牁接境五溪遗风上古以之要服中世渐尔羁縻师号滑夫相名姎氏汉则宋均父肇靖溪山唐则杨兴师遂开展境迩来豪右时恣陆梁去就在心否臧由已溪州彭仕然世传郡印家总州兵布惠立威识恩知故能立三四代长百万夫非徳教之所加岂简书而可畏亦无辜于大国必不虐于小民多自生知因而善处无何忽承间隟俄至动摇王每示含常加姑息渐为边患深入郊圻扰掠耕桑侵暴辰澧疆吏告逼郡人失寜非萌作伪之心偶昧戢兵之法焉知纵火果至自焚时晋天子大创丕基倚注雄徳以文皇帝之徽号继武穆王之令谟册命吾王开天防府天人降止备物在庭方振声名又当昭泰眷言僻陋可俟绥懐而边鄙上言各効命土乃以静江军指挥使刘勍率诸部将士以偏师钲鼓之声震动溪谷彼乃弃州保崄结阻冯髙惟有鸟飞谓无人到而刘勍虔遵庙筭宻运神机跨壑披崖临危下瞰梯冲既合水泉无汲引之门樵采莫通粮糗乏转输之路【阙】　　　因甘矜恤彭师暠为父输诚束身纳欵我王愍其通变爰降招携崇虎感徳以归周孟获畏威而事蜀王曰古者叛而伐之服而柔之不夺其财不贪其土前王典故后代蓍吾伐叛懐柔敢无师古夺财贪地实所不为乃依前奏授彭仕然溪州刺史加检校太保诸子将吏咸复职员锡赉有差俾安其土仍颁廪粟大赈贫民乃迁州城于平岸溪之将佐衘恩向化请立柱以誓焉于戱王者之师贵谋贱战兵不染锷士无告劳肃清五溪震詟百越居平疆理保乂邦家尔宜无扰耕桑无焚庐舍无害樵牧无阻川涂勿矜激瀬流湍勿恃悬崖絶壁荷君亲之厚徳我不徴求感天地之至仁尔懐寜抚茍违诚誓是昧神祗垂予子孙庇尔族类铁碑可立可忘贤哲之踪铜柱堪铭愿奉祖宗之徳臯仰遵王命谨作颂焉其辞曰昭灵铸柱垂英烈手执干戈征百越诞今铸柱庇羣黎指画风雷开五溪五溪之险不足恃我旅争登若平地五溪之众不足平我师轻蹑如春氷溪人畏威思纳质弃污归朝求立誓【名山记作溪山畏威仍感惠纳貭归朝永立誓今从廖道南楚纪】誓山川兮告鬼神保子孙兮千万春【十国春秋】
　　宋贾似道祭器铭
　　贾师宪丞相祭器铭曰唯景定三年正月乙丑诏太傅丞相贾公似道奕世勲劳再造王室其赐家庙于行都乃作俎豆俟奉时荐万子孙永寳之余尝得其一器其铭如此【志雅堂襍抄】
　　廖莹中酒器铭
　　贾师宪庚申嵗自江上奏功而归凡其家从行诸客皆推恩赏廖羣玉莹中以从戎之劳转官之外复特赐黄金百两廖遂用之铸匜盘以为酒器且俾杨尚书平舟栋作篆古勒铭于器云皇帝御极之三十七年国有大功一相禹胼曰余莹中与随斾防余寔手扶余后手牵白公何以敌脇是穿奇胜草坪受降马前公一何勇敌一何恐余讫济南公饭余共损汉倒江一洗羶潼彼徒夷矣公归余从内金唯精上赏唯重文昌孙子是寳是用谁其铭之史臣杨栋余尝得铭墨本因又书之【同上】
　　南汉光孝寺铁塔文
　　广州府光孝寺有铁塔一乃刘鋹所造上有文曰大汉皇帝以大寳十年丁卯嵗勅有司乌金铸造千佛寳塔一所七层并相轮莲花座高二丈二尺保龙光有庆祈凤厯无疆万方咸底于清平八表永承于交泰善资三有福被四恩以四月干徳节设斋庆讃谨记后列中官姓名【池北偶谈】
　　武林钟鼎文
　　浄慈寺钟　洪武十一年十一月造宋濓铭【芝园后集】尊胜寺钟　旧在凤凰山尊胜寺淳熙改元曽觌篆铭【客杭日记】
　　上天竺鸣阳楼钟　旧在寺左钟楼刻绍兴七年二月铸赐住持应如管领明成化间徙悬镇海楼【天竺山志】
　　开宝仁王寺钟　在七宝山寺内刻端平元年尚方铸赐
　　唐钟　旧在三茅寜夀观唐常州澄清观女冠王玉仙造河东薛泚铭绍兴中赐于观后徙入禁中【咸淳临安志】
　　宋鼎　旧在三茅寜夀观宋孝建元年八月作有铭绍兴中赐于观【咸淳临安志】
　　金涂塔　旧在凤凰山钱武肃王宫中其文用金错【朱尊金涂塔考】
　　铁井防　在六和塔钱武肃王刻八卦于上【吴越备史】净慈寺铁锅　在寺内有祯明二年造题欵【西湖志】西天元兴寺钟题名【右钟在乌龙庙】　太师开府仪同三司上柱国録军国重事中书左丞相和寜忠献王脱脱为江淮等处行中书省左丞相时以开山住持僧西天高逹摩突理扳的达之请于延祐己未春三月建西天寺至正壬辰燬于火戊戌王之子仪同三司浙江等处行中书省左丞相兼知行枢宻院颁行宣政院事节制诸军便宜行事达识帖睦儿顾瞻感慨捐俸鼎创以继先志更扁山曰清平寺曰西天元兴同祈皇帝万嵗皇后齐年皇太子千秋风调顺国泰民安提防僧公哥古鲁住持智明普照大师依仁屹刺识巴讲主监造朝列大夫同知浙江东道宣慰使司副元帅于应辰大元至正十八年十月初三日置书史防要云达识帖睦迩字九成康里人官至江浙行省封太尉知读书能诗大字学释漙光小字殊有骼力
　　厉太鸿元西天元兴寺钟题名跋云西天元兴寺在吴山西南清平山之东与凤凰山相接宋故宫芙蓉殿也元仁宗延祐六年己未江浙行省中书左丞相赠太师和寜忠献王康里脱脱为西僧高达摩实理板的达建初扁曰西天至正十六年壬辰燬于火子达识帖木迩仍为是职捐俸鼎创以继先志扁山曰清平寺曰西天元兴寺僧公哥古鲁依仁屹刺识巴等题纪其事于钟上盖铸钟之年即剏寺之年也按元史康里脱脱世祖时入宿卫于武宗仁宗有定防功曾辅武宗为中书右丞相至大四年仁宗即位出为江浙行省左丞相开杭城通江河以便商旅明许复斋作元史阐幽惜其泽不广于天下而独被于吾浙贤相不竟其用仁宗之过也其子达识帖睦迩以至正七年来为行省平章兼知行枢密院许以便宜行事是时江淮盗起使为达识帖木迩者辑和民人训练军实缮城池以固圉延将材以御敌收苖军之用而抚以威信识淮张之诈而讨以大义则红巾可无躏浙之虞白驹可无防杭之祸奈何贿赂滋彰庸懦滋甚始则倚完者为重以拒士诚终则受士诚之欺而殱完者卒致薇省沸狼禾中饮鸩生无功以报国死何面以见父乌在一寺之建能继先志耶贡礼部师泰玩斋集有建寺碑载高达摩实理板的达居山中乆一旦拂袖去莫知所之后有见之秦陇间者盖已百余岁矣达识帖睦迩重建时又于殿左剏屋四楹奉祠先生割田供祀皆可补此记之缺夏大理时正成化杭州府志云宋故宫寝殿基为尊胜寺和寜门基为般若寺后殿基为小仙林寺垂拱殿基为报国寺与元兴而五至正壬辰七月冦至郭万户屯罗木桥东营与对敌市民咸登望江亭以觇冦退命军士焚之是寺之燬即至正十六年士诚逼杭达识帖睦迩弃城潜遁时也既燬而剏仅及期月士信且拆白塔以筑城五寺又逓湮矣今遗址已不可考独钟存万松岭乌龙社庙中题字阳文在栾间上下俱铸作防古字吾友丁处士敬身拓得墨本命予考证予尝登凤山之原空林眢井触目苍凉不谓钟簴尚留两朝废兴之感备焉故为之书
　　云雷文　黄目　弩机铭
　　礼书言罍画云雷之象然莫知雷作何状今祭器中画雷有作鬼神伐鼓之状此甚不经予尝得一古铜罍环其腹皆有画正如人间屋梁所画曲水细观之乃是云雷相间为饰如□者古云字也象云气之形如□者雷字也古文□为雷象囘旋之声其铜罍之饰皆一□一□相间乃所谓云雷之象也今汉书罍字作□盖古人以此饰罍后世字失传耳【梦溪笔谈】
　　礼书所载黄彞乃画人目为饰谓之黄目子游关中得古铜黄彞殊不然其刻画甚繁大体似缪篆又如栏盾间所画囘波曲水之文中间有二目如大弹丸突起煌煌然所谓黄目也视其文髣髴有牙角口吻之象或谓黄目乃自是一物又予昔年在姑熟王敦城下土中得一铜钲刻其底曰诸葛士全茖钲茖即古落字也此部茖之落士全部将名耳钲间铸一物有角羊头其身亦如篆文如今时术士所画符傍有两字乃大篆飞亷字篆文亦古怪则钲间所图盖飞亷也飞亷神兽之名淮南转运使韩持正亦有一钲所图飞亷及篆字与此亦同以此騐之则黄目疑亦是一物飞亷之类其形状如字非字如画非画恐古人必有深理大抵先王之器皆不茍为昔夏后铸鼎以知神奸殆亦此类恨未能深究其理是必有所谓也【仝上】
