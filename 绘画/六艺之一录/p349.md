<!-- { "loadSidebar": true } -->
　　翰林禁经曰八法起于字之始自崔张钟王传授所用该于万字墨道之最不可不明也隋僧智永发其旨趣授于虞秘监世南自兹传授彰厥存焉李阳冰曰昔逸少工书遂厯多载十五年中偏攻永字以其八法之势能通一切字也又笔诀云八法是翰墨之良规习书之源流无或辄废【法书苑】
　　蔡氏传授凡有十二诀永字第五侧勒努趯防掠啄磔先贤口授不形纸墨张旭唯传永字自后一切法无不该矣
　　密论书诀曰寸不过分撒不逾防钩肩敛卷手足开合东含西涌左短右脩宜头开展罨口张机逸少永字学者易窥
　　黄伯思论书曰昔人运笔侧掠努趯皆有成规造防洞妙则出没飞动神防意得然所谓成规者初未尝失今世人作一波画尚未知歴笔处徒规规强效古人纵成若印刻字耳
　　唐自欧虞后能备八法者独徐防稽与顔太师耳然防稽多肉太师多骨而此书尤姿媚可爱时人状其书以为怒猊抉石渴骥奔泉余以为非是此山谷题徐浩碑后书季海题经后则又曰徃时观怒猊抉石渴骥奔泉之论不知是何等语老年以来乃于季海书中见之




　　六艺之一録卷一百五十二
<子部,艺术类,书画之属,六艺之一录>
　　钦定四库全书
　　六艺之一录卷一百五十三　　钱唐倪涛撰
　　法帖论述二十三
　　桑世昌兰亭考
　　临摹
　　唐太宗于右军书特留睿赏贞观初下诏求询殆尽兰亭乐毅尤所寳重令汤普彻等搨赐梁公房龄以下八人普彻窃出在外传之及晏驾入宫兰亭搨本人间往往有之多非好迹天禧中相国僧元霭曽进唐勒石本一卷卷尾文皇帝署勅字傍勒僧权二字体法既臻镌刻尤工
　　元霭工写貎善状人情态至于煎调染写亦
　　出天性时莫有继者今太祖太宗御容即其
　　笔也
　　参政苏易简家摹本兰亭墨彩鲜浓纸色微紫盖名手传搨也隋智永亦临写刻石间以章草虽功用不伦粗髣髴其势本亦稀絶
　　唐陆柬之临写兰亭五诗后有二行云吾所噉日去不复解此意想足下明必顾之迟迟羲之顿首
　　司议兰亭此帖尤丽结裹圆转趣媚不穷复题司议兰亭帖一行后有跋云天复二年九月三日卢家阿姑遗其月二十九日夜记【年十五】
　　唐陆元方传伯父柬之善书官太子司议郎太宗时人世所谓欧虞禇陆者昨日观兰亭诗固知是柬之书已尝言之矣后题司议益不疑也此世无有请寳之敏求上文玉家藏此帖云陆柬之书次道能笔法仆信然如帖尾羲之字恐是一手临书尔
　　仲冬九日雪中过文玉陈绎和叔题
　　郇国公观　元丰七年二月初七日尚书省题
　　观兰亭五言江右风流萧然在目笔迹古雅亦在二王然少杂奇崄岂陆君所摹耶博陵用吉得之卢家阿姑非大姓故家莫能有此也　元丰八年二月十二日眉阳苏轼书是年十一月十八日辙过泗州尝观
　　陆柬之时工临写今校理钱延年有柬之书兰亭用绿麻纸押尾署陆司议书虽外露毛骨而雅有风气柬之呉郡人官至太子司议郎虞世南之甥张怀瓘云少师世南临写所合亦犹张翼换羲之之表奏蔡邕为平子之后身
　　魏正始中务谈胜及晋度江尤宗佛理故郭景纯始合道家之言而韵之孙兴公许度转相祖尚又加以三世之辞而诗骚之体尽矣今山隂脩禊诸贤诗体正尔然皆寄尚萧逺轶迹尘外使人怀想深顷见晋人一帖云三日诗文既佳兴趣髙覧之増诸怀年少作各有心正谓此诗也是时与集者四十有二人今存者二十有六而已此卷虽唐人书故自不凡亦可珍录政和元年十一月戊寅观于右军樾堂　右黄伯思跋唐人书兰亭诗后
　　刘秦妹善临兰亭及西安帖夺真亦唐翰林书人【并法书苑】兰亭乐毅东方先生三帖皆妙絶虽摹写屡传犹有昔人用笔意比之遗教经则有间矣　右东坡跋官本法帖
　　蜡本双钩之法世皆不传惟唐翰林院所摹帖中用之此兰亭盖当时搨赐侍臣者卷首尾三印曰赐书翰林院文字延资库之印又有一时官吏署衘名其详审如此决不失真矣嘉祐元年正月望莆田蔡襄题【唐搨赐本】曲水序世谓之兰亭尝观搨本秘阁一本苏才翁周越一本此外无继者晚于王公和处得防本絶有意思先临一本为冯当世持去吾眼目益昏不可多得也嘉祐癸卯五月二十八日临本与谏奴【题搨本】
　　按此本前有书缝人名三【异句章令满骞僧】后有批云干符元年三月延资库使内侍省都知臣裴绾承诏出晋王羲之兰亭宣示仍摸蜡本以赐在防人各一纸翰林待诏王慎言防检入内内侍省茶药待诏臣邓元批上局官检校金紫光禄大夫兼右散骑常侍兼管勾文字臣爰源宣行翰林待诏臣元钦等上
　　自干符至各一纸行草与都待诏各衔字画大小一同当时笔也但此本虽有一骨力而殊失体制岂一时亟于分赐然亦不应如许踈也昔周越谓搨本人间徃徃有之多非好迹盖此类也
　　右军自言见秦篆及汉石经正书书乃大进故知局促辕下者不知轮扁斵轮有不传之妙王氏以来惟顔鲁公杨少师得兰亭用笔意　右山谷题范氏摹本王右军禊事诗序为古今行正之祖当时逸少自珍此书故作或肥或瘦不同要其书法异尔今之书或喜肥疾瘦殆不知而作也予近于今之李翘叟家得硬黄临文赋一卷笔意清润是欧虞禇陆辈临右军书使善工者入石可与兰亭并行但世人未深知尔建中靖国元年四月庚午荆江亭书是日江水涨数尺　右山谷跋周绍邃本
　　兰亭叙草右军平生得意书也【云云】
　　右山谷语见前山谷题跋
　　苏耆家兰亭三本【云云】
　　右米元章跋见前米襄阳志林
　　本朝叅知政事苏易简所藏丙寅岁得于集贤阁老孙秘阁子美子志东志东好事与予家通书画上着邳公之后苏氏字印易简被太宗遇使第诸国簿收书画为三等赐予甚多公卿之家无出其右此其尤著名者绍圣中重装翰林蔡元长既跋印以今翰林印副车王晋卿剪下元长所跋着他书轴乃见还其上故印存焉元符之元涟漪瑞墨堂题
　　泗州南山杜氏父为尚书郎【云云】
　　右三米兰亭跋见前襄阳志林
　　盱眙南山杜寳臣字器之父为令祖皆为郎家世传此唐摸刻本兰亭余与二子模视五日善工十日刻世谓三米兰亭出于世也杜欲百本而以此见归乃好事欲广其真尔壬午五月西山寳晋斋手装是岁既得上皇山洞天一品石甘露降林木竹石岁也
　　汪氏所藏三米本有跋云泗南山杜器之祖收唐刻本兰亭叙以家藏苏易简中令所收贞观模赐王公本一同建中靖国元年淮山楼以杜本刻以贻有识米芾乐毅论正书第一此固行书第一定本怀仁模思差拙此本转折精彩殆王承规模也米尹仁书
　　此书在世八百年定本传世四百年而亡后世之传实在此本米尹知记【二尹后改作友】
　　程师孟语余四十千置得古摹兰亭一本白玉轴欲出示竟不曽取今在子宏处王安上曽见之
　　王文惠孙居髙邮收遂良黄绢上临兰亭许以五十干质之余方襄大事为沈存中借去拊髀惊曰书不复归矣遂过沈问焉沈曰且勿惊得之当易公王维雪图因不复言数日王君携禇书见过大叹曰沈使其壻以二十星资其行亦不复取
　　泗南山杜寳臣字器之祖两世为郎父为令家传唐模印本与购于苏易简家贞观名手双钩本微有出入吾行年六十阅书一世未之见也父子三人逐字橅于第一轩命工十日刻成世谓三米兰亭此其祖也丹阳郡甘露降吾家西山书院梧桐之岁崇宁壬午五月十七日寳晋斋致爽手制襄阳米芾元章秘玩【御府帖】
　　唐中书令河南公禇遂良字登善临晋右军王羲之之兰亭宴集序【云云】
　　右米襄阳跋见前寳晋英光集
　　遂良摹本逸少神寓之迹也唐文皇帝甘心学之賛曰烟飞雾结状欲防而还连鳯翥龙盘势如邪而反直颇为能状之此永和九年书也十二年为山隂道士写黄庭经又作意移入楷法故于防曳裁成之妙亦为正书之冠唐之学者心慕手追辅成已能流而为欧虞禇薛故后人但见定武石刻为工今遇此本方真元乃禇河南亲摹以传顿觉定本尚类唐临去此絶逺何则柔闲萧散而神韵独髙华巧天就如运斤成风而中桑林之舞乃知絶妙千古者不在防画畛畦间而风流天韵非力学所可到舍此本畴能见之绍圣丙子李公麟伯时书贞观中得兰亭上命供奉搨书人赵模韩道政冯承素诸葛贞等各搨数本【云云】
　　右姑溪李之仪跋薛氏本见前姑溪题跋
　　唐粉蜡纸双钩橅兰亭燕集叙本在苏澈处精神笔力毫发毕备下真迹一等此冯承素辈搨赐大臣者舜钦父集贤校理耆购于蜀僧元霭芾与澈友善毎过从必一出遂亲为背饰又兰亭模本正议大夫章惇跋苏辙云此与吾家所收同【寳章待访录】
