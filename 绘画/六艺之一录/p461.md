<!-- { "loadSidebar": true } -->
　　韦续五十六体书云八分书魏钟繇谓之章程书张懐瓘书防云八分时人用写篇章或写法令亦谓之章程书二説皆非也按王僧虔能书人名云钟有三体一曰铭石之书最妙者也二曰章程书传秘书教小学者也三曰行押书相闻者也朱长文墨池篇云有钟繇笔法不知何人所记云繇善三书最妙者八分也防如山頺摘如骤纎如丝毫轻如云雾去若鸣凤之逰云汉来若逰女之入花林粲粲分明遥遥逺暧者矣则所谓铭石之书盖八分也故僧虔曰最妙而此亦云最妙也世説新语注云钟防善效人书于劔阁要邓艾章程白事皆易其言又毁文王报书手作以疑之章程白事者以章程书白事也章程书者正书也今所传钟繇贺捷力命季直三表皆是正书岂邓艾白事而独用八分乎又按王羲之题笔阵图后云其草书亦复书篆势八分古相杂亦不得急令墨不入纸若急作意思浅薄而笔即直过惟有章草及章程行押等不用此势但用击石波而已其击石波者诀波也又八分更有一波谓之隼尾波即钟公泰山铭及魏文帝受禅碑中已有此体是则八分章程明为两体或拘八分即章程之说乃有目铭石为正书者钟繇泰山铭受禅碑皆铭石书也羲之谓之八分今见拓本亦是八分而谓铭石为正书乎钟有三体行押即行书是无可疑若章程为八分铭石又为八分然则钟繇正书王羲之与之抗行者何以云弗及吾知其必不然也先着隶説云当时以八分用之铭石其章奏笺表传写记録日用之字皆用正书亦谓之章程书如繇书受禅碑即八分也宣示戎辂力命诸帖即章程书也二王无铭石书如黄庭乐毅画讃曹娥洛神章程书也此论可以袪惑或曰卫恒谓毛教于秘书今八分皆法王僧虔亦谓章程书为传秘书教小学者则章程似非正书以予考之周官有六书保氏以之教国子汉兴有史书太史以之试学僮后汉有八分毛以之教秘书魏变正书亦即以之传秘书教小学时有递尚又何惑焉正书而亦曰章程者所以别乎八分也昔人别之而后人合之哉
　　唐六典云校书郎正字掌雠校典籍刋正文字其体有五一曰古文废而不用二曰大篆惟石经载之三曰小篆印玺旛碣所用四曰八分石经碑碣所用五曰隶书典籍表奏公私文防所用
　　按唐所谓隶书即今之正书所谓八分即汉之隶书魏晋以降凡工正书者史皆称其善隶王羲之传云善隶书为古今之冠是也唐亦因之弗改耳若蔡有邻韩择木辈唐所称工八分者其石刻具在蔡有尉迟逈碑韩有告华岳文与汉碑中字无异而宣和书谱乃谓自汉以来至于唐千百载间金石遗文之所载特存篆行草所谓八分者何有至唐则八分书始盛其形类隶而变方广作波势不古不严岂在唐始有之耶此所谓无知而妄议也
　　林罕字源偏旁小説序云开元中以隶体不定复隶书字统名曰开元文字大厯中张参作五经文字开成中唐度复作九经字様况是隶书莫知篆意今开元文字世有板本张参度之作石刻犹存悉是正书唐谓正书为书此其证也
　　洪迈隶续序云自篆防于汉而为隶变于魏八分于晋宋隋唐之间以分视犹康瓠之与周鼎也而唐人笃好之汉法益亡其言似是而实非晋宋隋唐之间名为八分非造为八分也冯班杂録云顾苓谓唐人分书极学汉人此论极佳可破惑者则汉法以唐人之笃好而传岂以唐人之笃好而亡耶唐人八分今亦谓之唐隶赵宧光绪纶云唐视汉似古而体稍不雅然法度实备取裁可也言亦可采苐云视汉似古则犹为谬论耳
　　张懐瓘书断云八分者秦羽人上谷王次仲所作也【云云】一则　又书者秦下邽人程邈所作也一则【俱见】
　　【前】
　　朱长文墨池编云懐瓘品藻古今持论甚正然其谓今之八分起于秦谓今之正书即程邈之皆非也王洙原叔晚喜隶书尤得古法学者翕然宗尚隶法复兴余内兄蔡君弼甞为余言隶即今之真字原叔之隶乃八分特原叔强名曰隶耳余始惑之然考刘向列仙传谓王次仲所作即今隶书而卫恒作隶势以王次仲师宜官梁鹄弟子毛教于秘书今八分皆法也恒去汉近不宜谬误又蔡邕石经书及今所存汉碑皆与真字体异乃知汉自有隶书而今之八分乃汉魏之际増隶而作者也今之真字乃汉魏之际减隶而作者也隶废已乆晋唐诸公遂无复有知者非原叔孰从而辨之按长文之言是也但云汉自有隶书今之八分乃汉魏之际増隶而作者则非也王愔云王次仲始以古书方广少波势以隶草作八分楷法隶与八分有波势无波势防异非两体也汉世则统名曰八分之名亦后人名之耳汉安得复自有隶书乎考之前汉尚用秦今有五凤二年刻石在于曲阜孔庙中与隶续所载建平郫县碑字皆无波势何君阁道碑立于后汉建武中元二年路君阙立于永平八年隶释谓其字法方劲兼用篆体自建初以后有王稚子阙立于元兴元年发笔皆长隶释谓是八分书则王愔云王次仲于建初中作其言为可信建初者章帝之纪年也故唐度十体书亦云八分后汉章帝时上谷王次仲所造则非増作于汉魏之际矣萧子良误以次仲为灵帝时人故长文惑之耳而懐瓘之谬长文亦有辨之未尽者懐瓘所断者八分而所引序仙记则云变仓颉书为今隶书其言亦载水经注洪适隶释斥为异端之説即可引据而次仲之所变者书与八分何与焉又云既变仓颉书即非程邈隶也不见许氏説文之序乎诸生尽説字解经谊称秦之隶书为仓颉时书云父子相传何得改易序仙之説亦此诸生辈所为耳蔡邕劝学篇谓上谷王次仲初变古形者以秦之隶书为古也许氏作説文时诸生已称为仓颉时书矣安得不谓之古乎故王愔亦谓古书方广也懐瓘乃谓既云古书岂得称隶不防与诸生辈同取笑于后世耶其防隶书云秦造隶书以赴急速惟官司刑狱用之余尚用小篆然则秦之所用惟篆隶耳王次仲果秦人其所造八分何以弗用而秦有八体亦弗之及耶既云程邈益大小篆而为隶书又云八分则小篆之防隶亦八分之防八分已减小篆之半隶又减八分之半何前后言之不相也乃复为两端之説曰或云后汉亦有王次仲八分本谓之楷书楷隶初制大范防同讫无定论何以云断又云陈遵善隶书开创隶之始既以程邈为隶书之祖矣而乃谓开创于陈遵异哉言乎又误以卫恒隶势为蔡邕隶势晋书卫恒传所载甚明四体书势惟篆势为蔡邕作耳其种种纰谬疑误后学已非一日如长文之明眼世能有防乃发而擿之欲使惑者知悟非好攻驳前人也韦续五十六体云古隶书秦程邈系狱中变大篆而作名徒隶之书今为八分又句中正三体孝经序云约秦斯许蔡篆文及汉魏刻石隶字相配而成自注曰蜀文翁讲堂柱上钟防书范巨卿碑蔡邕石经三字搨本今谓之八分者是也知今之八分即古之隶书明矣吾衍字源七辨云秦隶者程邈以文牍繁多难于用篆因减小篆为便用之法故不为体势若汉欵识篆字相近非有挑法之也便于佐隶故曰隶书即是秦权汉量上刻字人多不知亦谓之篆误矣汉隶者蔡邕石经及汉人诸碑上字是也此体最为后出皆有挑法与秦隶同名其实则异又谓之八分张绅法书通释云吾衍谓隶有秦隶汉隶灼是至论今当以晋人真书谓之晋隶则自然易晓矣又陆深书辑云程邈所上务趋便防谓之隶书王次仲分取篆隶之间谓之八分自邈以降谓之秦隶贾鲂三仓蔡邕石经诸作谓之汉隶钟王变体谓之今隶合秦汉谓之古隶斯言亦当惟以八分为分取篆隶之间有可议耳

<子部,艺术类,书画之属,六艺之一录,卷二百三十九>
<子部,艺术类,书画之属,六艺之一录,卷二百三十九>
　　钦定四库全书
　　六艺之一録卷二百四十　　　钱塘倪涛撰
　　古今书体
　　文献通考经籍攷
　　经【小学】
　　汉艺文志易曰上古圣人结绳以治后世圣人易之以书契百官以治万民以察盖取诸夬夬于王庭言其宣于王者朝廷其用最大也古者八嵗入小学故周官保氏掌养国子教之六书谓象形象事象意象声转注假借造字之本也汉兴萧何草律亦着其法曰太史试学僮能讽书九千以上乃得为史又以六体试之课最者以为尚书御史史书令史吏民上书字或不正輙举劾六体者古文竒字篆书隶书缪篆虫书皆所以通知古今文字摹印章书幡信也古制书必同文不知则阙问诸故老至于衰世是非无正人用其私故孔子曰吾犹及史之阙文也今亡矣夫盖伤其寖不正史籀篇者周之史官教学童书也与孔氏璧中古文异体苍颉七章者秦丞相李斯所作也爰厯六章者车府令赵髙所作也博学七章者太史令胡母敬所作也文字多取史籀篇而篆体复颇异所谓秦篆者也是时始造隶书矣起于官职多事茍趋省易施之于徒隶也汉兴闾里书师合苍颉爰厯博学三篇防六十字以为一章凡五十五章并为苍颉篇武帝时司马相如作凡将篇无复字【师古曰复重也】元帝时黄门令史防作急就篇成帝时将作大匠李长作元尚篇皆苍颉中正字也凡将则颇有出矣至元始中徴天下通小学者以百数各令记字于庭中雄取其有用者以作训簒篇顺续苍颉又易苍颉中重复之字凡八十九章臣复续雄作十三章凡一百二章无复字六艺所载略备矣苍颉多古字俗师失其读宣帝时徴齐人能正读者张敞从受之传至外孙之子杜林为作训故并列焉
　　隋经籍志説者以为书之所起起自黄帝苍颉比类象形谓之文形声相益谓之字着于竹帛谓之书故有象形谐声指事防意转注假借六义之别古者童子示而不诳六年教之数与方名十嵗入小学学书计二十而冠始习先王之道故能成其德而任事然自苍颉至于汉初书经五变一曰古文即苍颉所作二曰大篆周宣王时史籀所作三曰小篆秦时李斯所作四曰隶书程邈所作五曰草书汉初作秦世既废古文始用八体有大篆小篆刻符摹印虫书署书殳书隶书汉时以六体教学童有古文竒字篆书隶书缪篆虫鸟并藁书楷书悬针垂露飞白等二十余种之势皆出于上六书因事生变也魏世又有八分书其字义训读有史籀篇苍颉篇三苍埤苍广苍等诸篇章训诂説文字林音义声韵体势等诸书自汉佛法行于中国又得西域胡书能以十四字贯一切音文省而义广谓之婆罗门书与八体六文之义殊别今取以附体势之下又后魏初定中原军容号令皆以夷语后染华俗多不能通故録其本言相传教习谓之国语今取以附音韵之末又后汉镌刻七经着于石碑皆蔡邕所书魏正始中又立一字石经相承以为七经正字后魏之末齐神武执政自洛阳徙于邺都行至洛阳值岸崩遂没于水其得至邺者不盈太半至隋开皇六年又自邺京载入长安置于袐书内省议欲补辑立于国学寻属隋乱事遂寝废营造之司因用为柱础贞观初秘书监臣魏徴始收聚之十不存一其相承传拓之本犹在秘府并秦帝刻石附于此篇以备小学
　　宋三朝艺文志曰汉志六艺以尔雅附孝经六书为小学隋防其制唐録有诂训小学二类尔雅为诂训偏傍音韵杂字为小学今合为一自齐梁之后音韵之学始盛顾野王玉篇陆法言切韵尤行于世
　　急就章一卷　晁氏曰汉史防撰唐顔师古注游元帝时为黄门令凡书三十二章杂记姓名诸物五官等字以教童急就者谓字之难知者缓急可就而求焉自昔善小学者多书此故有皇象钟繇卫夫人王羲之所书传于世　陈氏曰其文多古语古字古韵有足观者
