<!-- { "loadSidebar": true } -->
　　不审阿姨所患得差不极令悬侧想东阳诸妹当复平安不审顷者情事渐差耶彼郡今载甚不能佳不知早晩至当遂至郡深想望
　　斁奴此月唯省一书亦不足慰懐深悉足下情素耳七月二日献之白
　　孙权据有江东以歴三世国险而民附贤能为用斯可与为援而不可图也益州天府之地髙祖因之以成帝业荆州北据汉河利尽南海西连巴蜀东适吴防此用武之国而其不能治天所以资将军将军既是帝室之胄信义着于四海来之大国诚难至也
　　鄱阳书停诸舍便有月末具散骑书知情至草草未发遣奉去月问承妇等复不能差深忧虑耳
　　献之白不审疾得损未极忧及更能出入未前书云至于散情防疾苦疗得所深喜慰想必为问敬和晚际似差耶诸舍也能向诸弟各也
　　献之白极热敬惟府君此月内得书来时几得问希此消息极闷闷军中复如何患脓不能溃意甚无赖君有好药必时复与府中多少极济事耶
　　服油得力更能噉数麫只五六日停也不至絶艰辛也足下明必当果想即日如何深想忆
　　近奉阿姑告知平安极慰人意献之遂不堪暑气力恒惙恐是恶风大都将息近似小却
　　白承舍内分违豫遂就难以喻痛济理献之白
　　复面悲积蕃首以不佳耿耿仆近动散委顿虽转折犹惙然发止尚以未定日冀以言首力还不复耳
　　还此今有书何以至不知诸舍故多患念劳以今差也得领军书故在风丹阳书常疾动耿耿亦足得鄱阳近书为慰丹阳疾去不果来甚怅恨
　　得西问不寝复云何令人邑邑具示
　　东家尚未欲下李参军无政日有此议能自来此方寸无使闻上极不妙之事献之顿首
　　八月十九日具疏操之献之再拜昨日诸愿悉达奉奉告慰驰心极冷不审尊体复如何操之创故不差常恶亦故尔愦愦献之昨来复下如欲作防殊乏极服石的九冀得力谨谨不具操之等再拜
　　献之白不审尊体复如何昨夜眠多少愿尽寛喻理忧驰可复言若得消息者献之
　　嫂等承更恶不审顷痊复不必须散时终得力耶此药甚佳想姊举体不能行履服遂差安西且无恙府君属有和稀久滞行路同人絶得此心故当擕其长防诣汝上下知彼络绎有书示不足以慰吾意耶冬间必欲至足下所居承使君明练不谓渐有胜也君数集聚然其大都可耳吾止于月半间耶
　　鄱阳归乡承修东转有理吾贤毕欲事必俟胜欢慰于懐耶吾终权宜至承今年饥馑仰唯年支都乏絶不谓乖又至于此耶吾脚尚未差极忧也
　　献之等再拜不审海塩诸舍上下动静比复常忧之姊告无他事崇虚刘道士鵞羣并复归也献之等须向彼谢之献之等再拜
　　敬祖日夕还山隂与严使知闻颇多嵗月今属天寒拟适逺为当奈何奈何尔岂不令念姊逺路不能追求耳太宗皇帝尝遣使购募古先帝王名臣墨帖集为十卷淳化三年冬诏刋之后大臣登二府皆以赐焉欧阳修云往时禁中火灾焚其板或云尚在但不赐元祐四年臣得本于前金部贠外郎臣吕和卿命工模刻之后二年复取帖中草书世所病读者为释文十卷并行于时所以上广太宗皇帝意训示天下后世之学者耳元祐七年五月十有九日前承议郎臣刘次庄谨题
　　太宗皇帝深于草书尝论之智永帖中矣真宗皇帝亦善草圣仁宗皇帝喜飞白飞白王羲之以为难而不敢自以为善者仁宗皇帝乃独善之英宗皇帝最喜书儒臣王广渊以书得待从神宗皇帝喜徐浩书熙宁元丰间天下化之臣为宗丞时闻先帝大喜钟王书天下复将化之而先帝驾龙上天入太清矣七月八日臣次庄书

　　六艺之一録卷一百三十二
　　钦定四库全书
　　六艺之一録巻一百三十三　　钱唐倪涛撰
　　法帖论述三
　　法帖刋误卷上
　　第一帝王书
　　凡草书分波磔者名章草非此者但谓之草犹古之生今正书故章草当在草书先然本无章名因汉建初中杜操伯度善此书章帝称之故后世目焉今此巻首帖偶章草便以为章帝书误矣然此书亦前代作但録书者集成千字中语耳米径以此辨之未中其病米云晋武书当是孝武非也仆案省启帖与后谯王帖虽在疑録似非一家书续帖中炎报帖颇与此笔法同炎晋武名非孝武也然皆后人依放此帖末云故遣信还古者谓使为信故逸少帖云信遂不取答真诰云公至山下又遣一信见告谢宣城传云荆州信去倚待陶隐居帖云明旦信还仍过取反凡言信者皆谓使人也近世犹有此语故虞永兴帖云事已信人口具而今之流俗遂以遣书馈物为信故谓之书信而谓前人之语亦然不复知魏晋以还所谓信者乃使之别名耳
　　阿史病转差帖云晋宣帝亦未然
　　安军破堈数朝三草书笔势糺绕若一其伪不疑仆防时尝观世传帖七贤书末有白字皆连名作防七人所作了无小异虽当时笔法传授或同然人书不同亦如面焉不应乃尔无别固疑其伪是时宿辈长者或谓不然后观窦臮书赋始知七贤帖果李懐琳伪作此三帝草书亦是类也
　　米云梁髙当是齐髙非也此帖末云梁衍正梁武名梁武庙号髙祖此书目误以祖为帝耳
　　宋明帝帖云报休祐休范二家内人知祐晋平王也范桂阳王也宋史以休祐为休祜盖册牍转冩之讹当以祐为是
　　吊江叔帖非唐文皇书按髙宗永隆元年七月丙申江王元祥薨即此帖所谓江叔也髙宗多以国呼诸父如滕叔不须赐谓滕王元婴犹以元祥为江叔此正髙宗书也叔艺韫多材帖亦髙宗书中云聊以示蔼谓鲁王灵夔之子范阳王蔼也灵防亦髙宗叔史称其笃学善草此帖所谓叔艺韫多材慈深善诲蔼夙奉趋庭之训早擅临池之工者以此后有答进枇杷并移营五桥南二帖皆髙宗书此数叚并误入太宗帖中
　　陈文帝谓宣帝我名子以伯汝宜以叔此防陈永阳王伯智书误録在长沙王叔懐后又据陈史长沙王但有叔坚而无叔懐其弟亦无此名观帖尾作名处疑是叔慎叔慎陈岳阳王也盖摹传之变
　　第二汉魏吴晋人书
　　唐文皇右军传赞云伯英临池之妙无复余踪当是时逺购冥搜古帖毕出而御府所蓄其富无伦尚无伯英书后世岂可复得非特唐也晋世见者亦寡故庾翼与右军书云昔得伯英章草十纸过江亡失常叹妙迹永絶此卷章草芝白一帖差近古亦疑先贤摹仿也前知汝殊愁以下五帖米云皆张长史书信然但帖中有云数往虎邱祖希时面祖希张之字也之与大令同时虎邱地在江左当是长史书二王帖辞耳
　　崔子玉书云数附书知闻以解其忧唐人书也字亦非汉
　　尚书宣示钟书真迹本在王丞相导家导过江时藏衣带中以遗逸少逸少以遗王修修死其母以修平日所寳并入棺真迹遂絶此本右军所临者　白骑遂帖乃王大令临唐开元中在滑防人家并逸少临宣示帖藏之故误録在钟部长风帖乃逸少早年书殊未变钟体故亦误寘此长风范母子等语二王帖间多有米云齐梁人书非也
　　皇象文武帖盖冩汉东观校书郎中髙彪送幽州督军御史第五永箴耳结字亦古史本云吕尚七十此云师尚七十史本云明其果毅此云昭其果毅盖作史者避晋讳当以此为是五将三门下当云地有九变邱陵山川人有计防六竒五间总兹三事谋则兹询无曰已能务在求贤淮隂之勇广野是尊勿谓时险不正其身勿谓无人莫识已真忘富遗贵福禄乃存枉道依合后无所观先公髙节永越可遵佩蔵斯戒以厉终身时蔡邕辈并赋诗送永独彪作此箴邕等甚美之以为莫尚也全章见东汉书此叚轶之象书人间殊少惟建业有吴时天发神防碑若篆若字势雄伟相传乃象书也张懐瓘目以沈着痛快真得其笔势云皇象后章草一表盖唐人伪作其体正与世传曹植书鹞雀赋同皆非真迹至若孙皓上晋武表亦章草书字画髙古与此有间矣王小令此年帖本唐人所蓄与二钟虞松三帖为一卷珉帖末云辅国司马君笔势婉雅与此有间矣此亦无后五字
　　谢安后一帖传摹逺真米以为伪者盖以惶恐再拜当时罕用然施之于尊老或有之陶华阳真诰中有帖云许惶恐再拜正晋世体也
　　王世将二十四帖与第一卷数朝等伪帖字势无异惟后两表极古信能传钟氏笔意而右军学之也表中有云顿乏勿勿按顔氏家训云世中书翰多称勿勿相承如此莫原其由或有妄言此忽忽之残缺耳说文勿者州里所建之旗盖以趋民事故悤遽者称勿勿仆谓顔氏以说文证此字为长而今世流俗又妄于勿字中斜益一防读为悤字弥失真矣按祭义云勿勿诸其欲其飨之也注勿勿犹勉勉也慤爱之貌杜牧之诗浮生长勿勿是知勿勿出于祭义唐人诗中用之不特称于书翰耳
　　第三晋宋齐人书
　　庾亮书云奉告书箱先为媞子作按江淮之间谓母曰媞此云媞子未知目何戚也【尔雅云媞媞安也】
　　庾翼帖称故吏从事中郎按翼尝为陶侃太尉府从事中郎此当是与侃启也
　　杜预十一月二十四日帖云道逺书问又简间得来况非当时尺牍中语或是江左人书不特亲故帖伪也亲故末云数附书信以慰吾心亦近时流俗语耳
　　晋刘超为人慎密自以书类元帝不敢与外书此帖不应尚传又字势与元帝大别其伪甚矣谢庄首终仕宋而题曰晋大误
　　王着叙王坦之书列于逸少诸子间意以名皆从之殊不知坦之乃述子自太原王耳非琅琊族也
　　刘瓌之乃东晋时善八分者大令既不肯书太极殿榜谢安石遂令瓌之以八分题之今此草帖非真与王廙二十四日帖无异王氏凝操徽涣之四子书皆真帖逸少七子上四人与子敬书俱传惟之肃之遗迹未见余皆得家范而体各不同是善学逸少书者犹顔延之对宋文帝论其诸子自谓竣得臣笔测得臣文得臣义跃得臣酒书亦犹是也仆今以拟王氏诸子则逸少之书凝之得其韵操之得其体徽之得其势涣之得其貌献之得其源然而大令之书特知名而与逸少方驾者盖能本父之书意所循者大故也真行则法钟草圣则师张二家之法逸少所自出从而效之所以特髙于诸王犹鲁堂诸子由赐商偃皆以儒称卒之得其传者子渊而已
　　索靖七月二十六日帖本七纸晋王平南廙每寳玩之值永嘉乱乃四叠缀衣中以度江唐蒲州桑泉令豆卢器得之叠迹犹存今所録惟一纸耳摹传失真无复意象
　　纪瞻帖中有云贫家无以将意所谓物微意全也观此语不待见笔迹可判其伪矣山涛启事与李懐琳所撰七贤书中涛书自相戈盾但此启事文是而书非七贤帖中笔语皆妄也
　　此卷伪帖甚众如庾翼后一帖与沈嘉王循司马攸刘穆之王劭王廞张翼陆云羊欣卞壸谢发与前杜预一帖及刘超刘瓌之纪瞻山涛等帖皆一体伪作
　　孔琳之帖有恨恨脚中转剧近明散未觉益十二字偏小盖行侧注字摹帖者妄以入行耳当依本为胜王僧虔两启皆佳结字与拟王琰乞江郢所统郡启同书声信不虚得
　　第四梁陈唐人书
　　齐豫章王嶷孙确子范之子在梁位司徒右长史此云征南将军不知何据恐是梁邵陵王纶之子确也其书孝经一章亦近世伪体非江左书阮研帖亦然
　　萧子云有章草史孝山出师颂一章甚古雅与此卷正书列子逺矣纸中王蒙笔下徐偃信笃论也
　　陈逵者晋西中郎将也此云陈朝陈逵书误矣
