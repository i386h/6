<!-- { "loadSidebar": true } -->
　　子昻篆正行颠草俱为当代第一小楷又为子昻诸书第一此卷笔力柔媚备极楷则后之覧者岂知下笔神速如风雨耶斯又古今之一竒也至元辛夘十二月七日鲜于枢伯防父记【式古堂书画彚考】
　　子昻百技过人就中楷书尤妙絶民瞻自京师携此卷来钱塘见之叹赏不足辛夘十二月初七日金城郭天锡题【同上】
　　仆昔在京师于子昻有又从之旧心甚敬之别来数年于民瞻所见其翰墨不啻见子昻也淇州卢克柔敬题【同上】
　　古之帝王徳莫过于尧舜功莫髙于禹汤文武仲尼兼之孟子祖述仲尼为传道之正故自杨墨而下皆为异端矣书法自篆籀而下楷法称钟繇草法称张芝右军兼而有之隋唐以来善书者宗之为法书之祖子昻之书全法右军为得正传不流入异端者也元贞丙申春正月七日蓟邱李衎仲賔题【同上】
　　子昻善书名世求者纷至輙搔首称苦然卒不能不为之书民瞻盖所乐与者固应结字匀停首尾如一自尔有和平之气吴兴姚式题【同上】
　　子昻书名天下今观小楷过秦论三篇如花舞风中云生眼底又得伯机息斋二君子发眀尽矣民瞻珍之元贞丙申二月中澣题于燕山客舍济南张谦顿首【同上】
　　嗣真常见晋黄素黄庭经吴兴公定为上清真人杨义和作七言诗识于后此卷楷法大类杨书惜世罕知者句曲外史张嗣真拜题【同上】
　　予十数年前游白石披云庵南谷杜先生出示子昻所书黄素黄庭经楷法端劲今复见过秦论于民瞻字画比黄素尤缜宻实为二妙尔来子昻小楷与前防不同年事笔力日进日益真予之畏友也大徳辛丑长至日南阳仇逺书【同上】
　　吴兴公为民瞻书此卷时年三十八惜伯机诸公不及见其暮年书矣后公卒之五十日与民瞻同在吴郡载玩之余不觉怅惘至治壬戌八月四日蜀郡虞集书【同上】
　　吴兴公在寂寥风雨中能为民瞻父引墨所谓空谷闻人足音云胡不喜故此卷结体精宻无一笔茍作岂但无一字无来防耶借使古人复生亦应为之心服今之作小楷者民瞻父试与过目自当起望洋之叹也后八年致和改元复以见示敬题卷尾钱良右【同上】
　　元贞乙未予游句曲见梁中砥蔵松雪翁黄素小楷五千文盖公居集贤时所书予今三十余年又得见民瞻公过秦论三篇皆一时妙笔后人罕及之者忆翁是年秋序余拙稿及为书篆翠寒斋扁惜不获小楷一纸为家寳翼之携此卷见示令人慨然有不足之叹广平宋无【同上】
　　此卷余旧得之石民瞻元度见而爱之輙以相赠其结体妍丽用笔遒劲真无愧隋唐间人至正二年壬午嵗九月望日元度自钱塘蹔还山中笈以自随因得重观是日潘子素同在宻庸斋展玩乆之勾吴倪瓉题【同上】
　　字心画也松雪斋此书要是全法右军者风格整暇意度清和可以观公之心矣张敬夫谓王丞相作字不知有许多忙时斯言虽戱大有深意况吾侪于此可不知所鉴哉至正己丑端阳后一日四眀姚安道谨题【同上】
　　右黄素过秦论赵吴兴楷书第一神情萧散结搆严整诚希世珍也晚生甘立书【同上】
　　昔人谓书絶于元赖子昻承防振起之斯道不至大寂寞然子昻好迹传者十不得一余録其目覩之精羙者而品题之自当以过秦论为小楷之冠云【书画舫】吴兴此书学黄庭内景经时年三十八嵗最为善者机也成名以后隤然自放亦小有习气于是赝者乱之钝滞吴兴不少矣论二篇止勒其一【戯鸿堂帖跋】
　　赵子昻书尚书洪范并图
　　观此图武王谦冲虚受之心箕子谆复指授之意宛然见于眉目顔面之间可谓善写圣贤授受之际之气象矣其字画又精妙盖松雪翁平生得意之笔也鏊题【式古堂书画彚考】
　　右赵文敏公书尚书洪范并画箕子武王授受之意为图画既古雅而小楷精絶殆无遗恨但无嵗月可考尝见公所书庄子马蹄篇乃初被召为兵部郎中时书其笔法与此正同疑此亦当时之作维公以宋之公族仕于维新之朝议者每以为恨然武王伐纣箕子为至亲既受其封而复授之以道千载之下不以为非然则公独不得引以自盖乎公素精尚书尝为之集注今皆不书而独书此篇不可谓无意也因崦西徐公出示为着此语以备折衷不知公以为何如嘉靖乙未八月文徴眀书【同上】
　　赵子昻重缉尚书集注序
　　先君于六经子史靡不究讨而在书经尤为留意自蚤年创草为古今文辨后三入京师而三易稿皆谨楷细书毫髪不苟及仁宗朝议改隆福宫为光天二字以书质之中留一本复缉是册已精而益精者也古人以半部论语佐太平吾先君有焉至元后己夘不肖男雍谨识【式古堂书画彚考】
　　赵子昻书秋兴赋
　　齐兴朱康侯以使事至留都过余草堂出此相示开卷之际风神然照耀左右陆士衡有云秀色若可餐殆谓此也徐而玩之其波磔转折取法取态无一不合度者而意况萧逺更有寝防山泽间仪当是松雪得意之笔寻其结法小拓于雒神防擫于兰亭离合之间髣髴见之虞李而下勿论也坐遯园中展阅数过叹未曽有追忆平生所见吴兴墨迹可谓回头一顾粉黛无色因识以归之年来万事不挂胸中独于此卷妮之不休不能作昔人烟霞过眼观也【嬾真草堂集】
　　项氏蔵子昻秋兴赋一卷笔意婉媚姿态动人左方有张东海跋尾甚佳然逺不及茂实府君所收小字归田赋卷虽防去一行而笔墨缜宻不减李泰和遗法兼包首宋绣复作采菊东篱下悠然见南山无异刘松年笔也欵云某年月日云间朱氏制【书画舫】昔人言有字学不可无性有字性复不可无学吴兴功力笃挚为书家指南其不可及处正在韵胜耳大抵下笔无一防尘气而古人书法无不悬合此胸次使之然也世人效之多肉而少骨力至贻墨猪之诮观此赋遒美俊逸而中蔵锋锷凛然与秋色争髙倘无此胸次虽尽力临摹岂能及哉以此论之非独评赵庶几尽古今书同一闗纽耳朱民部出此示余乃大父一溪公所世寳者子孙其善有之【笔乗】
　　赵文敏真行文赋
　　右晋陆士衡文赋元赵文敏子昻为其友杨仲所书士衡年二十作此赋吴亡因杜门积学太康末晋徴为郎中令成都王兵败被害子昻宋昌陵后寓家湖州元初程钜夫荐为集贤学士延祐三年仁庙超拜翰林承防阶荣禄大夫六年己未得请归老仲宏名载宋杨文公裔孙登进士第授浮梁州同知七年正月迁寜国推官归杭省墓道谒子昻霅上书此子昻人品甚髙书法晋人元初克变晚宋诗体上接于唐始乎公也继以仲二公名重一时此赋晚年合作尤为世寳襄城伯李公世济忠孝功载彛鼎以此卷求题余考士衡之没距今千有一百五十载而子昻仲下世亦已一百又十年矣海桑迁变匪一然遗文賸墨流传至今三君子之名耿耿在人耳目孰谓词翰非不朽之事又况立徳立功立言之在天壤间者乎有志者其可不自勉朂而甘同草木之冺灭乎予重襄城公之请因书梗概后之览者亦将有感斯言也宣徳十年乙夘春正月中顺大夫都察院右佥都御史海虞吴讷书【续书画题跋记】
　　子昻行书归去来辞
　　赵文敏书归去来辞南北所见无虑数十本或真或行各极精好渊眀有道而隠者也其为文词皆以发其冲淡幽逸之趣文敏居宦逹中独能好之其志亦可尚矣方之晋人爱写洛神赋者不贤乎哉此卷尤妙入循正宜寳之至正十六年嵗在丙申正月廿六日槀城倪中书于杭城东桥寓舍【珊瑚网】
　　赵吴兴书归去来辞极多独此为第一本妙在蔵锋不但取态徃徃笔尽意不尽与予所寳枯树赋结法相甲乙余平生见苏长公鲜于伯机及公书此辞不少然见輙愧之自己夘冬决策不出眀年弃家作道民稍堪一舒卷然陶公好酒乏酒资余好酒酒资颇不乏而年来厌谢杯勺以此竟输公一筹人间贵人嗜书画若渇独此辞以见讳得免近始属吾弟敬美敬美倦游且归矣归则逺出吾上再能作赵公书歩陶公辞第畏酒一筹亦恐不免输却因戱题于后【弇州续藁】
　　锡山华氏蔵松雪翁行书归去来辞系晚年书笔法圆熟墨气淋漓足称毫髪无遗恨波澜独老成者矣后有李贞伯吴原博文徴仲等五跋乃吾郡王文恪公之故物也【书画舫】
　　赵子昻书归田赋
　　赵吴兴子昻书张平子归田赋有以为类宋人者当是见其取态谓米襄阳见其蔵锋谓薛河东耳不知结法自二王来而大令分数独胜其视二子居然有闭门造车开门合辙之妙与余家所蔵天马图赞杂诗迹正同大较髙处在肉不没骨筋不外透虽姿韵溢发而波澜老成譬之丰肌玉环作霓裳舞谁不心醉平子此赋殆是解太史令五年内作聊以寓其萧散跌宕意耳春秋至六十三尚作尚书典枢要岂若渊眀之真能咏归去来者史固称其少工属文贯六艺善机巧以后身之蔡中郎始究八法而兼综之千载而得吴兴其才技风流大有相赏契者而丰生老誖不学仅取归田之名而恣其甚口于宋王孙寜非所谓蜉蝣撼大树耶且吴兴卒于至治二年年六十九而今谓延祐以后七十余时笔结法妙脱蹊迳惟祝希哲十九首略近之而嗤其頽笔老态遇杀风景人无可奈何因附志于此【弇州续藁】
　　赵松雪书七赋并识【上林赋　子虚赋　长门赋　羽猎赋　长杨赋北征赋射雉赋】
　　右松雪翁书汉晋人司马长卿杨子云班叔皮潘安仁等赋共七篇合为一卷以付其子雍者观其评论文体之所长无不精当则其用心于文可谓勤矣昔韩昌黎送苻读书城南谆谆劝戒务使成噐公之于雍即韩之于苻也古人之教子大抵如此公去今百有余年风俗已变如江河之水日趋于下孰有能继其躅者乎此卷为洞庭王居士所蔵居士有子曰鏊少而能文有声庠序行将大就未易量也考其所自则每取法乎四子是松雪翁此卷之书不独成其子而又于王氏有赖矣然则是卷也可不寳诸可不寳诸成化丙戌三月姑苏刘珏识【式古堂书画彚考】
　　赵文敏书闲居赋
　　赵文敏在元朝甚被宠遇洊歴中外勤于职事晏息水晶宫之日较短其书闲居赋得无倦于仕进寄莼鲈之思欤用笔纯师李北海而运以姿秀不诡过江家法定为晚年合作倦圃老人曹溶【式古堂书画彚考】
　　赵子昻枯树赋真迹
　　禇河南枯树赋为武延秀作二王屏风脚欧虞之迹不与焉其在当时珍贵可知赵吴兴更取二王结法临之茂宻秀润视其真迹不知孰叩山隂堂室耳画树全得古籀法真吾山房中二絶也
　　赵子昻书团扇赋
　　子昻书团扇赋近来顿见两本此小字者先出精防妙丽所谓不能赞一辞【祝氏集略】
　　赵子昻书秋声赋
　　赵子昻此书英标劲骨谡谡有松风意要当与秋声鬪雄而行间茂宻丰容缛婉春风融融波拂间故赋所不能兼有也承防与欧阳少师文皆中古而后为最鲜令标举者惜不能脱本来面目尽脱之何必减羊中散禇爱州【弇州续藁】















　　六艺之一録卷三百五十四
　　钦定四库全书
　　六艺之一録卷三百五十五　　钱唐倪涛撰
　　歴朝书谱
　　元
　　赵孟頫
　　赵子昻书秋兴诗【公自题云此诗是吾四十年前所书今人观之未必以为吾书也】
