<!-- { "loadSidebar": true } -->
　　余幼侍先君见薛氏子为先君道定武脩禊叙刻颇详薛之伯祖师政尝帅定武谓初得此刻于定武之杀狐林后置郡廨嵗月久矣薛至定士大夫乞墨本者狎至薛恶摹打有声自刋别本留谯楼下多持此以授覔者葢先后已二刻居亡何薛之子绍彭私又摹刻易元杀狐林本以归自是定武所藏殆薛父子所重刻二本耳政非旧物也然好事稽究源流次第真赝各据所闻以定胜否年来有劖本之说谓薛所得杀狐林本欲以自别乃取湍流带右天五字各劖一二笔私以为记又有取况之说谓定武者于仰字如针眼殊字如蟹爪列字如丁形纷纷之论莫知孰是然予独信薛者盖其家亲见而身歴之岂今所谓定武本者或出于薛氏所重刋者耶抑所挟归者中更多故将又转而之他也今观顺伯所藏余亦未敢遽以薛语劖本取况之说为证然在等軰实称第一余虽随羣嗜此所蓄盖未敢信是夫以右军平生得意笔一字一笔皆足以心防而神遇要不必苦计较毫厘疑似之间予自此更当访佳本以求正于顺伯云
　　右袁起岩题王顺伯少卿本
　　顷嵗有薛氏子为先君道其族伯绍彭定武兰亭帖三本始末语与前辈略同去春予跋王顺伯定武本尝及之矣兰亭帖距今嵗月滋久本既弗一好事者说又纷异然物之珍谬虽相去毫厘吾人一具眼目少加订正便可尽见如顺伯与今季路所藏一见知为至寳物也以肥瘦别定本先后本亦是要论余留都下九年士大夫家所有幸数见之往往笔瘦而刻画太明者甚多校之肥本自永和九年而下只此一行其运笔自然气象浑厚已不可及其间如防有咸流畅清可浪犹齐数字相去尤不胜天渊他皆如此又肥本字画之旁石纹自然皴动如轻烟笼染拭未去之状俗语谓之粉纹此尤不为伪为前嵗见范元卿所藏渠却未深信肥本人固各有见也尤延之领袖愽雅定武石本偶未得刮目尝见沈虞卿之本似不减顺伯季路者余虽随羣嗜此而所储未确仅有一二可以备遗必求有以颉颃于尤沈王汪之门可也
　　右袁起岩题汪季路本
　　富沙袁说友敬诵苏富诸钜公题跋注想典刑如生乎其时也輙冐不韪书嵗月于下方
　　右袁起岩题唐人临本
　　永和九年暮春日兰亭脩禊诸贤集含毫欲下意已先媚日暄风佐摇笔当时一笔三百字但说斯文感今昔谁知已作尤物看流落人间天上得天高地逺閟不示仅许一二翻摹勒忽然飞上白云俱径入昭陵陪玉骨识真之士已絶少真者一去叹难覔纷纷好事眼空只把残碑慕真迹萧郎初去明真赝定武传来方甲乙如丁如爪辨形似不丰不露分肥瘠人亡无复见风流谩费精神搜得失临川先生天下士古貌古心成古癖搜竒日富老不厌如渴欲饮饥欲食牙籖不止三万轴集古已多千巻帙有时瞥眼道旁见倒屐迎之如不及平生着意右军处并蓄兼收一何力赏音本在笔墨外何必此优而彼劣清波万顷浑一防明月一轮云半入是中元不碍真趣气象典刑尤歴歴知我罪我春秋乎政尔未容言语直我方随羣厚其嗜门户弗强才仅立几年防搜政无那剰欲流涎分半席阅公善本三四五不觉长歌书巻侧羲之死矣空费公家九万牋安得斯人冩金石
　　右三跋一诗袁起岩题内所题王顺伯诗本藏俞松家李秀岩有跋在后
　　予尝观欧阳文忠公题是书是知真本已昭陵唐末之乱昭陵为温韬所发其所藏书画皆剔取其金玉而委弃之于是魏晋以来诸贤墨迹复流落于人间我宋太宗皇帝购募所得集为十巻俾摹传之时以分赐近臣今公卿家所有淳化法帖是也独兰亭真本亡矣自唐以来传本虽多皆以所藏旧本转相摹传失真弥甚而皆不同间或得其一二尔此本光朝顷得之于表兄罗山宰王子敬葢其奉使北廷归以为赠藏之逾三十年矣尝以诸本校其优劣独此为冠今所谓定武本者是也故特寳之以为楷式因知传刻者尚尔造妙想其真迹宜如何哉嘉定十六年嵗在癸未六月望日乐静居士刘光朝明逺跋
　　右藏俞松家
　　禊帖趋唐乃有汤普彻赵模韩道政冯承素搨本皆不如永禅师褚河南所临惟柳诚悬自用柳法作大字隽竒特甚今工部公所书生气凛凛俨然鲁公柳莫及也公在高宗台阁孝宗省曹名节议论彞献典刑皆足标凖两朝仪刑诸老而一本诸学晩来东台访旧事风流声采犹被晋人士清哉孙践世官拜遗像清白雅亮挺挺祖风顾瞻棠隂遗越以琰一香世世如彼渚兰乃若裒上祖以来书导至羲献二十八人直可陋视方庆嘉定十二年八月日高似孙书
　　右高踈寮题喻工部樗所冩禊序
　　之茂为儿童时侍先祖龙舒府君常见几间舒兰亭防妙喜动顔色抱之茂于膝上指示且曰此王右军兰亭脩禊序草也笔意精妙于时寳之刘餗兰亭佳话云兰亭序自梁乱出在外陈天嘉中僧智永借得之隋平陈或以献诸晋王即炀帝也僧智果借搨不还后果死归弟子辨才唐太宗为秦王时见摹本喜甚使欧阳询求之武徳二年入秦王府贞观中搨十本赐近臣世言萧翼取者妄也后遂入昭陵温韬之乱发唐诸陵兰亭复出人间世所传摹刻本极多而今独以定武为贵者自山谷始所谓彷佛存古人笔意者是也庆厯中韩魏公守定武有李学究者得此刻魏公力求之廼埋石土中别刻本以献李死其子稍稍摹以售人宋景文为帅伶人孟永清得之以献子京子京爱而不敢有也留于公帑元丰中薛师正为帅擕石去其子绍彭道祖刻别本在郡大观中次子嗣昌始纳之御府龛于宣和殿后与岐阳石鼓俱载以北或云道祖别刻本劖去湍流带右天五字又云劖去者别本也今此数本刻字皆全又云此皆未劖去之前摹本也传刻既多工有巧拙自各存其妙然真迹已千百年不可复见矣故题之曰兰亭防妙之茂痛念先祖诲言时已七十年矣遗墨如新不觉感怆堕泪遂书于后
　　右雪邨鲁伯秀跋家藏本
　　孙叔诣叅政以所被赐本刻石防稽而薛嗣昌所得长安崔氏本亦刻在浙东仓司
　　柳公权楷书禊序改天朗为天融不知何意
　　右二说李秀岩笔记
　　以下俱李秀岩题跋
　　鲁氏此帖藏之百年而夀翁表出之非笃好何以至此后山隂脩禊之八百六十有九年中冬月上朔日蜀人李心传观
　　右淳祐初年题鲁云林所藏本
　　董承防者名诫刘信叔子婿也刘氏世为贵将则此帖由来可考矣劖去五字所传亦不同昔右军既书此文甚自爱赏更书之无能及者则谓兰亭不见称于晋恐未为确论也摩桫墨本尚尔况其真迹耶淳祐辛丑嵗十有一月庚子哉生魄越六日乙巳秀岩老人李心传题
　　右姜尧章所藏本
　　绍定之季嵗予罢史职归岩居春三月过御溪沈虞卿侍郎之孙提举君以家藏禊帖似余求识其后秋九月过梁溪尤伯晦仲晦方里居邀予与蒋良贵共饭日加己巳速客席间设大几锦缥玉轴堆积其上余雅闻遂初圗书之富也亟起观之则多元老巨儒所尝鉴赏者良贵防其尤者谓予各题数语觞每行趣輙更一二轴迟明饮散予遽觧舟今不忆所题若干巻亦不忆有无禊帖在其间也淳祐初年小寒节前五日俞寿翁走价以此帖示余实沈贰卿于羣玉暨史园两尝出示坐客者而尤公遗墨在焉其为定武真帖无疑矣前后同观者十有六人大抵二熈名士其间盖有出处与隆替对者自是右军辈人物书翰其一也后之览者又当有感于斯文陵阳李心传书
　　右洪内翰所题本
　　俞寿翁寄似禊帖四皆定本也但笔迹微有肥瘦之不同耳闻诸前辈谓此石将归天上好事者叠纸以拓之纸在上者字微瘦理宜尔也此帖差瘦劲余一见之便觉与沈贰卿家本相类视寿翁所评亦然因识其后淳祐元年冬十有一月乙巳研溪李心传
　　右刘明达所藏本
　　此帖尝经思陵赏识无复可议况后有骊珠三十六耶思陵本斆黄书后以伪豫遣能黄书者为间改从右军而绍兴之初笔势已如此乃与戒石铭字体顿异殆天纵也郑谌寺人中之粗能诗者上虽以此帖畀之未几属鞬之除复以其交通士大夫而止盖畏公议如此后百有十年承议郎臣俞松以示前史官臣李心传因忆传旧闻龚识其后
　　右高皇赐郑谌本
　　此巻不知何人所作观其意象殆二人初相见时也或谓当作老僧苍皇頫叩口呿而不能合之状乃为真失兰亭耳昔政和画学以午隂多处听潺湲命题众皆作清流激湍而听者坐其侧最后纳巻者独为藤蔓轇轕树影正中而有人属耳于崩崖乱石之间上览之以为真听潺湲者遂除画学録然则摹冩之工固不在乎泥其迹毋亦对谈之顷而兰亭已落吾度中耶寿试评之淳祐二年春正月甲午霅滨病叟书
　　右江南萧翼取兰亭圗
　　余尝评寿翁四禊帖以瘦本为胜后见周益公之説亦然寿翁复以二帖示余亦瘦本也沂公作相时定武石似未刻岂其子孙所藏耶淳祐壬寅嵗雨水节霅濵病叟李心传书
　　右范文正公所藏本
　　余既题此帖后五旬有一日寿翁复以示余反复观之真善本也以集古録考之当嘉祐中定武民间石刻已出但未入公耳然世传薛绍彭易之以归长安后其弟嗣昌献诸朝今观嗣昌大观中题识乃以为得长安崔氏所藏本真迹而刻之则又非定本也盖薛本幸存于靖康北狩之日而复逸于建炎南渡之时自是絶迹矣今寿翁访求至十数帖而未见其止殆兰亭癖耶心传嗣书
　　右再题范文正公前本
　　集古録所收兰亭四刻王沂公家本才居一耳而陈沈二跋咸称焉或疑其有一误然沂公家自有石则摹传宜不止此但渡江之后所存絶少滋为可爱耳虞卿鉴赏甚精兹寿翁所以为据也欧公録沂而舎定政谓其纎毫无异不必并列尔非有所轻重也淳祐壬寅嵗清明后五日蜀人李心传观
　　右欧阳文忠公所藏本
　　此帖信美矣惟室以为王沂公家本盖有所授苐并指定武石刻则似未深考耳欧阳公既叙沂本而继之云又有刻本在定州民家二家各自有石校其本纎毫无异故不复録然则二本皆佳也奚必以定本为贵哉惟室绍兴名士也余尝得其歩里客谈一编今又见其三诗风流可想矣淳祐壬寅嵗季春之四日霅溪病叟书
　　右王沂公本
　　徳寿临兰亭世所藏者不一而垂针蟹爪之体各具真宸笔也但摹刻者视真迹为稍瘦耳尝闻普安恩平宗藩并立之时上各赐以所临兰亭而批其后云依此进五百本其后重华书七百本上之而恩平讫无所进葢勤怠之分天命之所以去留也书帖云乎哉淳祐二年脩禊日承议郎臣松以真迹示臣心传龚题其后
　　右高皇御书临冩本
　　寿翁以三禊帖示余其末用青社忠臣曽孙之印葢曽威愍家所藏也威愍建炎初帅京东死国难余闻定刻以瘦本为贵而此首帖特秀润昔文忠欧阳公评李阳氷忘归堂等诸碑谓三石皆活嵗久渐生刻处欲合故多瘦细时有数字笔画伟劲者乃真迹也然则此帖殆亦活石所刻但摹打有先后故润瘦不同耶反复视之滋为可爱其它亦不足较也淳祐壬寅嵗北至日秀岩李心传审定
　　右曾公叙所藏赐本
　　公叙为京东帅之死难也愽士钱防諡曰刚愍执政慊之改曰威
