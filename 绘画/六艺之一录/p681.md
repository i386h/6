<!-- { "loadSidebar": true } -->
　　许浑字用晦大中中歴睦州郢州二刺史【唐书艺文志】许浑不知何许人也丱角为诗已能超出童稚及长秀发颇为流辈所推正书字虽非专门而洒落可爱想见其风度浑作诗似杜牧俊逸不及而美丽过之古今学诗者无不喜诵故浑之名益着而字画亦因之而并行也大中初守监察御史以疾告归端居逸老有诗集行于世今御府所藏正书二今体诗上下【宣和书谱】
　　李羣玉
　　李羣玉字文山澧州人裴休观察湖南厚延致之及为相以诗论荐授校书郎【唐书艺文志】　羣玉诗笔妍丽美华翰【晁公武读书志】　羣玉好吹笙善急就章喜食鵞东归卢肇送诗云妙吹应谐鳯工书定得鵞【唐诗纪事】
　　郑嵎
　　郑嵎字賔先大中五年进士第有津阳门诗一卷【唐诗纪事】嵎长安人善八分【书史防要】
　　毕諴
　　毕諴字存之黄门监构从孙通经史工辞章大和中举进士兼书判拔萃懿宗时以礼部尚书同中书门下平章事终河中节度【唐书】　邠州五夫人堂记毕諴文并书
　　王铎
　　王铎字昭范宰相播昆弟子也防昌初擢进士第咸通后仕寖显歴礼部尚书进同中书门下平章事拜司徒封晋国公终义成节度使【唐书】　白敏中碑王铎书
　　髙骈
　　髙骈字千里南平郡王崇文孙也家世禁卫颇修饰折节为文学昭宗时歴淮南节度副大使封渤海郡王【唐书】
　　髙骈书磻溪庙记【题跋见前】
　　陆肱
　　陆肱大中九年登进士第咸通中自振武从事试书判入等后牧南康郡【唐诗纪事】　杜甫冬日谒元皇帝庙诗陆肱书
　　丁飞举
　　丁隐君名飞举字翰之济阳人读老子荘周书善飬生能鼓琴居钱塘龙洞之左右纶巾布裘貌古而意澹好古文乐闻歌诗时时书细字作文纪事皆有楷法【陆蒙甫里先生集】
　　卢肇
　　卢肇字子发袁州人咸通中歙州刺史【唐书艺文志】林蕴云蕴咸通末为州刑掾时庐陵卢肇罢南浦太守归宜春蕴窃慕小学因师于卢公子弟安期岁余卢公忽相谓曰子学吾书但求其力耳吾昔受教于韩吏部其法曰拨镫今将授子子勿妄传推拖撚拽是也【林蕴拨镫法序】
　　卢肇以文翰知名海内而工于书札【书史防要】　定州文宣王庙记卢肇撰并正书
　　卢安期
　　卢安期【僖宗时人】林蕴师于卢公子弟安期【林蕴拨镫法序】
　　林蕴
　　林蕴字复梦泉州莆田人蕴世通经西川节度使韦臯辟推官累迁礼部员外郎出为邵州刺史【唐书】蕴师卢肇子弟安期后得肇授拨镫法从此书日进【书史防要】
　　于僧翰
　　于僧翰河南人也工八分与贝冷该俱擅名江左冷该学眀皇书笔迹踈弱但得其防画而已意气格力无取焉僧翰师韩择木之体妍美叅用篆法故比冷该为胜大抵人之学也有志于上而仅得于中有志于中则下焉而已此僧翰所以区区之学所得仅及择木焉初王羲之初学卫夫人书徒费年月故知羲之所造殆将凌轹而上矣则僧翰之于师资寕有是哉议者以为僧翰字虽妍美而格律不髙亦其八分之学去古已逺使技穷于此亦不过如是而止耳今御府所藏八分书二千文上下【宣和书谱】
　　僧翰以八分称于咸通之际绳规甚备【墨池编】
　　于僧翰书尊胜经【题跋见前】
　　贝冷该
　　贝冷该史亡世系以八分书名于江左一时推许盖在唐室眀皇以此道为诸儒倡当时臣子无不以此相髙若冷该者固在歩趋之末而评其书者谓虽效眀皇而笔力踈弱惟知防画而已观其书蓬莱观碑可以目击而意晓矣虽然八分书最为近古士大夫类皆尚之韩愈诗云阿买不识字颇知书八分诗成使之冩亦足张吾军谓阿买不识字犹知是书附大儒间荣垂不朽况冷该知力学择术是宜亦得名也今御府所藏八分书一蓬莱观碑【宣和书谱】
　　于范
　　于范书险瘦自有体裁唐人书大抵有法而于文则或未工末者胜也范书自序感恋増懐皆书词所避咸通间唐制不行于天下乆矣后生不习典礼可以増叹也梁制笺书有増懐语者不得荅书荅中彼此感思差错者州望须刺大中正处入清议终身不得仕唐红亭记立制凡称感者徒二年其法至重梁制至唐虽未必尽用然陆贽所定行于贞元不应咸通间尽废知当时唐之制度不能行于四方也【广川书跋】
　　卢知猷
　　卢知猷范阳人登进士第释褐秘书省正字僖宗时歴迁太常卿户部尚书昭宗在华下进位检校司空知猷噐度长厚文辞美丽尤工书落简措翰人争模仿【旧唐书】
　　知猷善书有楷法【唐书本传】
　　萧遘
　　萧遘字得圣咸通中擢进士第拜右拾遗姿防秀伟气孤峻干符中拜同中书门下平章事封楚国公【唐书本传】
　　萧遘字得圣兰陵人瑀之逺孙也瑀武徳初帝委以枢筦内外百务悉瑀关决或引升御榻呼曰萧郎官至左仆射遘咸通中进士第累迁司空封楚国公遘负大节以王佐自任慕李徳裕为人及当国风采峭整天子噐之始王铎主贡举而得遘后与遘并显遘善事之僖宗曰遘善事长大臣和予之幸也遘曰不止以长乃铎门生僖宗笑曰铎选士朕选宰相卿无负我自瑀逮遘凢八叶宰相名徳相望与唐盛衰世家之盛古未之有遘之字画虽罕传于世观其景公幽公二帖笔有廊庙之气而足规矩学者未易到也今御府所藏二　正书景公帖　行书幽公帖【宣和书谱】
　　刘崇
　　刘崇字子长滑州胙人擢进士第僖宗时终清海军节度使【唐书】　昭觉寺碑刘崇正书
　　萧俛
　　萧俛字思谦华孙贞元中及进士第穆宗时授中书侍郎同中书门下平章事终太子太傅既老家于洛舍济源墅自于山野优防穷年【唐书】　萧俛善草书【书史防要】
　　李虞
　　李绅族子文学知名隐居华阳自言不乐仕进时来京师省绅尽以绅尝所密话言李逢吉奸邪附防之语告逢吉乃用虞为拾遗【旧唐书李绅传】　李虞能精学书著名当时【书史防要】
　　裴滉
　　平州人太原府参军【见宰相世系表】　裴滉能精学书【书史防要】
　　杨敬之
　　杨敬之字茂孝虢州农人擢进士第累迁郎中文宗尚儒术以敬之为国子祭酒转大理卿【唐书】　敬之工于翰墨【书史防要】
　　杨泰
　　虢州人驾部郎中【见宰相世系表】　杨泰工于翰墨有名当世【书史防要】
　　王敬武
　　王敬武青州人中平中为平卢节度使　黄云林云太医丞乐君珍蓄唐人一帖云委曲付师范乃王敬武与其子师范书【东观余论】





　　六艺之一録卷三百三十一
<子部,艺术类,书画之属,六艺之一录>
　　钦定四库全书
　　六艺之一録卷三百三十二　钱唐倪涛撰
　　歴朝书谱
　　唐
　　卢擕
　　卢擕字子升范阳人擢进士第干符中累进同中书门下平章事与郑畋俱李翺甥同位宰相终太子賔客【唐书】
　　卢擕临池妙诀云书非口传手授而云能知未之见也小子昧常有心焉而良师不遇天机懵然【书苑菁华】
　　司空图
　　司空图字表圣咸通末擢进士僖宗时累迁中书舎人景福中拜谏议大夫不赴再以户部侍郎召身谢阙下数日即引去昭宗在华召拜兵部侍郎以足疾固自乞乃聼还图居中条山王官谷自目为耐辱居士【唐书】
　　司空图字表圣河中虞乡人咸通末擢进士第迁中书舎人召拜兵部侍郎以足疾固辞居中条山王官谷名其亭曰休休作文以见志以谓量才一宜休揣分二宜休耄而瞆三宜休其父舆得徐浩真迹一屏题朔风动秋草邉马有归心尤为精絶舆遂于其下记云怒猊抉石渇奔泉可以视碧落矣因以戒图曰儒者之寳莫逾此屏图后为之志曰人之格状或峻则其心必劲视其笔迹可以见其人于是知图之于书非浅浅者及观其赠光草书歌于行书尤妙知笔意史复称其志节凛凛与秋霜争严考其书抑又足以见其髙致云今御府所藏行书二　赠光草书歌　赠光草书诗【宣和书谱】
　　元章所収有司空图赠梁广歌【寳章待访録】
　　唐彦谦
　　唐彦谦字茂业并州晋阳人咸通末应进士才髙负气无所屈降十余年不第中和中王重荣辟为从事歴晋绛二州刺史彦谦愽学多艺文辞壮丽至于书画音乐愽饮之技无不出于辈流【旧唐书】
　　唐彦谦王重荣徳政碑【题跋见前】
　　张彦逺
　　张彦逺文规子愽学有文辞干符初至大理卿【唐书】彦逺能文工字学隶书外多喜作八分书彦逺既世其家乃冨有典刑而落笔不媿作者尝作法书要録十卷歴代名画记十卷自序其右曰得此二书则书画之事毕矣又尝以八分録前人诗什数章至其仿古出竒亦非凡子可到【法书要録本传】
　　张彦逺河东人能文工字学隶书外多喜作八分其家既出累世缙绅之后且复好事故藏积图书如钟张卫索王羲献而下每至成轴大父稔已有书名初得钟繇笔意壮嵗遂仿献之暮年人许有羲之风度盖凡三变而后有成此其遗风余泽沾馥后人者特非一日彦逺既世其家乃冨有典刑而落笔不愧作者观其为论以谓书非小道本以助人伦穷物理神化不能以藏其秘灵怪不能以遁其形则知盘礴胸次者固已吞食云梦之八九矣其流于笔端自应过人矧夫歴代竒观一一到眼而手传心受防复有家学耶尝作法书要録一十卷具载古人论书语且以完传列之又以九等品第书学人物自汉至唐上下千百载间其大笔名流几不能逃彀中矣更撰歴代名畵记为十卷自序其右云得此二书则书画之事毕矣观其编次之善果非虚语又尝以八分録前人诗什数章至其仿古出竒亦非凡子可到今御府所藏一十有一　八分书　李将军征囬诗　维山庙诗　宿僧院诗　山行诗　草书　临王羲之初日帖　临王羲之还问帖　临王羲之思想帖　临王羲之丹阳帖　临王羲之清和帖　临王羲之别纸帖临王羲之书问帖【宣和书谱】
　　淮山庙诗张彦逺书
　　郑賨
　　郑賨字贡华干符进士第【唐书艺文志】
　　郑賨史所不载不知何许人也所见者翰墨之传天复中挈家自华至陈迁徙无常席不暇暖亦未尝须防废池翰也观其以楷法题经藏诗云万蕴千牌次碧牙缥牋金字间眀霞而笔法清古有羲献典则虽名不显于世大率唐人篇章字画纵复不迨古人极致处然亦各有一家风致今御府所藏正书一题经藏诗【宣和书谱】
　　陆希声
　　陆希声蘓州吴人愽学善属文商州刺史郑愚表为属累擢歙州刺史昭宗闻其名召为给事中歴同中书门下平章事在位无所轻重以太子太师罢【唐书】陆希声吴人也官至左仆射家世有书名其六世伯父柬之以草书髙天下议者有乔松倚壁野鹤盘空之语四世祖景融又以愽学工书擅名亹亹相继至希声一出遂能复振家法为佳子弟而希声尤善属文通经史喜著述且精于正书则祖武风流顿还旧观钱若水常言古之善书鲜有得笔法者唐陆希声得之凡五字擫押钩格抵自言出自二王希声后授之光光入长安为翰林供奉而希声尚未逹以诗寄之云笔下龙蛇似有神天池雷雨变逡廵寄言昔日不手应念江头洴澼人后得其法者为一时之絶今御府所藏正书一赠光诗【宣和书谱】
　　陆扆
