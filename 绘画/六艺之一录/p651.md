<!-- { "loadSidebar": true } -->
　　制曰书契之兴肇乎中古绳文鸟迹不足可观末代去朴归华舒牋翰争相夸尚竞其工拙伯英临池之妙无复余踪师宜悬帐之竒罕有遗迹逮乎钟王以降略可言焉钟虽擅美一时亦为迥絶论其尽善或有所疑至扵布纎浓分踈宻霞舒云卷无所间然但其体则古而不今字则长而逾制语其大量以此为瑕献之虽有父风殊非新巧观其字势疎瘦如隆冬之枯树览其笔迹拘束若严家之饿其枯树也虽槎枿而无屈伸其饿也则羁羸而不放纵兼斯二者故翰墨之病欤子云近世擅名江表然仅得成书无丈夫之气行行若萦春蚓字字若绾秋蛇卧王蒙扵纸中坐徐偃扵笔下虽秃千兔之翰聚无一毫之筋穷万谷之皮敛无半分之骨以兹播美非其滥名邪此数子者皆誉过其实所以详察古今研精篆素尽善尽美其惟王逸少乎观其曳之工裁成之妙烟霏露结状若断而还连凤翥龙蟠势如斜而反正翫之不觉为倦览之莫识其端心慕手追此人而已其余区区之类何足论哉【晋书】
　　袁昻评右军书见一百三十九卷
　　梁武帝评右军书见一百三十九卷
　　庾肩吾书品列上之上论见一百三十八卷
　　李嗣真后书品列逸品论见一百三十八卷
　　开元十六年五月内出二王真迹及张芝等书总一百六十卷付集贤院令集字搨两本进赐诸王其书皆是贞观中太宗令魏征虞世南禇遂良等定其真伪八十卷小王张芝等迹各随多少勒帙以贞观字为印印缝及卷之首尾其草书迹又令禇遂良真书小字帖纸影之其中古本亦有是梁隋官本者梁则满骞徐僧权沈炽文朱异隋则江总姚察等署记太宗又令魏禇等卷下更署名以记之其兰亭本相传云在昭陵元宫中乐毅论长安中太平公主奏借出外搨写因此遂失所在五年勅陆元悌魏哲刘懐信等检校换褾每卷分为两卷总见在有八十卷余并失坠元悌又割去前代记署以己之名氏代焉宗自书开元二字为印记之右军凡一百三十卷小王二十八卷张芝张昶各一卷右军真行书惟有黄庭告誓等卷存焉又得滑州人家所蔵右军扇上真尚书宣示及小王行书白骑遂等二卷其书有贞观年旧褾织成字【谭賔録】
　　羲之善草八分飞白章行备精诸体自成一家之法千变万化得之神功【王羲之别传】
　　逸少见诸家笔论遂作笔阵图及笔势论【金壶记】窦臮述书赋二王书评见一百四十一卷
　　注云王羲之字逸少晋右军将军前后多见行草书唯正书世上稀絶防子献之字子敬晋中书令今世上多见行书独歩不可具迹书之书称二王輙加真字之余虽超越者并通谓之絶迹盖俗学之意也
　　王右军此事帖
　　右军潇洒更清真落笔奔腾思入神裹鲊若能长住世子鸾未必可惊人苍藤古木千年意野草闲花防日春书法不传今已久楮君毛頴向谁陈　掲徯斯拜题【珊瑚网】
　　黄伯思辨帖文精别毛髪理析毫厘华光禄尚古尝刋其所着行扵时今收王帖片掌必有见扵中耳昔人相马妙尽神凝骊黄为别者未必良工也余何能为言　唐寅【同上】
　　王右军瞻近帖墨迹
　　余居秘府时阅晋诸名家帖而右军羣昆季居多荷华裹鲊神俊天出评者至以龙跳天门虎卧凤阁言信不诬矣此帖骨相益丰岂操觚时在来禽喜色之前耶不见赏扵徽宗而见赏扵完顔临风抚卷足为世道一嘅　前翰林孙贽【瑚网】
　　都昌宋天章尝示余献之鄱阳帖毎憾其绢素未古此与金华宋仲珩所收周益公家喜色帖纸墨相类笔法精妙真颇无疑良金美玉可得而此卷不可得寳之宝之　丙寅夏日孟夏鄱阳刘昺【同上】
　　右军诸帖题跋已见法帖部者兹不重録
　　王献之
　　王献之字子敬羲之第七子工草七八嵗时学书羲之从后掣其笔不得叹曰此儿后当复有大名尝书壁为方丈大字羲之甚以为能观者数百人大元中新起太极殿安欲使献之题榜以为万代宝而难言之试谓曰魏时凌云殿榜韦仲将悬橙书之献之正色曰仲将魏之大臣使其若此有以知魏徳之不长遂不之逼安又问曰君书何如君家尊对曰故当不同安曰外论不尔曰人那得知寻除建威将军呉兴太守征拜中书令赠侍中特进光禄大夫諡曰宪【晋书本传】
　　王献之晋中书令善藁骨势不及父而媚趣过之羲之第七子也【羊欣采古来能书人名録】
　　献之字子敬逸少第七子累迁中书令卒初娶郗昙女离婚后尚新安愍公主无子唯一女后立为安僖皇后后亦善书以后父追赠侍中特进光禄大夫太宰尤善草防学扵父次习扵张后改变制度别创其法率尔私心防合天矩观其逸志莫之与京至扵行草兴合如孤峰四絶迥出天外其峭峻不可量也尔其雄武神纵灵姿秀出臧武仲之智卞荘子之勇或大鹏抟风长鲸喷浪悬崕坠石惊电遗光察其所由则意逸乎笔未见其止盖欲夺龙蛇之飞动掩钟张之神气惜其阳秋尚富纵逸不羁天骨未全有时而人有求书罕能得者虽权贵所逼了不介懐偶其兴会则触遇造笔皆发扵衷不从扵外亦由或黙或语即铜鞮伯华之行也初谢安请为长史太康中新起太极殿安欲使子敬题榜以为万世宝而难言之乃说韦仲将题凌云台事子敬知其防乃正色曰仲将魏之大臣宁有此事使其若此知魏徳之不长安遂不之逼子敬五六嵗时学书右军潜扵后掣其笔不脱乃叹曰此儿当有大名遂书乐毅论与之学竟能极小真书可谓穷微入圣筋骨宻不减扵父如大则尤直而少态岂可同年唯行草之间逸气过也及论诸体多劣扵右军总而言之季孟差耳子敬行草章草飞白五体俱入神八分入能或谓小王为小令非也子敬为中书令大康十一年卒扵官年四十三族弟珉代居之至十三年而卒年三十八时谓子敬为大令珉为小令【书断】
　　王献之字子敬羲之第七子也官至中书令清峻有美誉而髙迈不羁虽闲居终日容止无倦色风流醖借为一时之冠尝与兄徽之操之俱诣谢安二兄多谈鄙事独献之寡黙颇事名理客问安王氏兄弟优劣安曰小者佳且谓吉人之辞寡小者其得之盖献之七八嵗时固自不凡方学书次羲之密从其后掣其笔不得扵是知献之他日当有大名后其学果与羲之相后先尝书壁为方丈大字羲之甚以为能桓温命书扇笔误落因画作乌駮防牛甚妙初谢安请为长史太元中新起太极殿安欲得献之书榜而不敢遽言乃语韦仲将题凌云台事献之知其防乃正色曰仲将魏之大臣宁有此事使其若此知魏徳之不长安遂已为当时器重如此献之初娶郄昙女离婚后尚新安愍公主无子唯一女后立为安僖皇后后亦善书初羲之与郗昙论婚书云献之有清誉善书咄咄逼人则知羲之深自许可非徒语也尝书乐毅论一篇与献之学后题云赐官奴即献之小字也献之所以尽得羲之用笔之妙论者以为如丹穴凤舞清泉龙跃精密渊巧出扵神智而王僧防乃曰羲之书江左中朝莫有及者献之逺不及父而媚趣过之然僧防之论特是春秋责备之法也献之自谓年二十有四防名山间有授其五百七十九字者初得此书日习之未经一周形容髣髴又尝书南郊祭版其字画入木七分然语类不经故学者无传献之虽以称而草书所得特为多焉今御府所蔵八十有九【宣和书谱】
　　草书　洛神赋　　侍中帖　　马侍御帖
　　裴员外帖　裴九帖　　崔十九帖
　　二妹帖　　从子帖　　左髀帖
　　肾气丸帖　铁石帖　　服油得力帖八月帖　　十二月帖　秋冷帖
　　秦中帖　　东阳帖【二】　东县帖
　　丹阳帖　　南阳帖　　江州帖
　　广州帖【二】　东山帖　　下山帖
　　灞亭帖　　慰意帖　　转胜帖
　　奉别帖　　晚际帖　　知汝帖
　　久达帖　　皆佳帖　　当语帖
　　潜处帖　　来迟帖　　胜常帖
　　前书帖　　昼夜帖　　安石帖
　　庆等帖　　数日帖　　逺书帖
　　二告帖　　事后帖　　西问帖
　　复面帖　　法愿帖　　相送帖
　　处分帖　　奉书帖　　欲发帖
　　章草　七月帖　　跨州帖　　量力帖
　　正书　洛神赋【不完】　丙舍帖
　　行书　黄门帖　　李参军帖　仲宗帖
　　荐王徳祖帖府君帖　　阿姑帖
　　阿姨帖　　贤弟帖　　斁奴帖
　　外甥帖　　吾贤帖　　诸舍帖
　　舍内帖　　东园帖　　鸭头丸帖
　　地黄汤帖　都邑帖　　鄱阳帖
　　山隂帖　　安西帖　　吴兴帖
　　冠军帖【二】　鵞羣帖　　进退帖
　　体中帖　　授衣帖　　思恋帖
　　如意帖　　古诗帖二【宣和书谱】
　　子敬常牋与简文十许纸题最后云民此书甚合愿存之此书为桓元所宝髙祖后得以赐王武冈未审今何在谢奉起庙悉用棐材右军取棐书之满牀奉收得一大箦子敬后往谢为说右军书甚佳而密已削作数十棐板请子敬书之亦甚合奉并珍録奉后孙履分半与桓元用履为州主簿余一半孙恩破会稽略以入海羲之为会稽子敬七八嵗学书羲之从后掣其笔不脱叹曰此儿书后当有大名子敬出戯见北馆新泥垩壁白浄子敬取帚沾泥汁书方丈一字观者如市羲之见叹美问所作荅云七郎羲之作书与亲故云子敬飞白大有意是因扵此壁也有一好事年少故作精白纱裓着诣子敬子敬便取书之草正诸体悉备两袖及褾畧周年少觉王左右有凌夺之色掣裓而走左右果逐之及门外鬬争分裂少年才得一袖耳子敬为呉兴羊欣父不疑为乌程令欣时年十五六书已有意为子敬所知子敬往县入欣斋欣衣白新绢裙昼眠子敬因书其裙幅及带欣觉欢乐遂宝之后以上朝廷中乃零失子敬门生以子敬书种蚕后人扵蚕纸中寻取大有所得谢安善书不重子敬毎作好书必谓被赏安輙题后答之【梁虞龢论书表】
　　袁昻书评已见一百三十九卷
　　梁武帝书评已见一百三十九卷
　　窦臮述书赋评书见一百四十一卷
　　庾肩吾书品列上之中论见一百三十八卷
　　李嗣真后书品列逸品论见一百三十八卷
　　献之变右军法为今体字画秀媚妙絶时伦【宋明帝文章志】王子敬年五嵗已有书意卫夫人书大雅吟赐之【西溪丛语】
　　羲献之书谓之今草结搆防者谓之小草复有防丝草【书辑】
　　二王重变行及藁体为八体书【墨薮】
　　王徽之
　　王徽之字子猷逸少冡嗣也世家秣陵官至黄门侍郎初参桓温幕下为狂司马忘形骸无客礼温优之不校也及佐桓冲尤不事事唯以手板拄颊云西山朝来致有爽气而已啸咏竹间寄以天乐山隂雪夜理舟诣戴乗兴而往兴尽而还世称其真正以慠达凌物故名教之流或病之要之亦王氏佳子弟也其作字亦自韵胜羊欣谓尤长扵行草信不诬矣然律以家法在羲献间特未可以甲乙论云今御府所蔵行书四　僧伦帖　至节帖　仲宗帖　蔡家帖【宣和书谱】
　　王元之
　　王元之羲之长子早卒【晋书王羲之传】
　　元之善草行【羊欣能书人名録】
　　王凝之
　　王凝之羲之次子亦工草仕至左将军会稽内史【晋书王羲之传】
　　凝之字法最密【黄山谷集】
　　王操之
　　王操之字子重厯侍中尚书豫章太守【晋书本传】
　　操之工草【书断】
　　王涣之
