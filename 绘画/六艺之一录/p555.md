<!-- { "loadSidebar": true } -->
　　古之善书者必先楷法渐而至于行草亦不离乎楷正张芝与旭变怪不常出于笔墨蹊径之外神异有余而与羲献异矣襄近年麤知笔意而力已不及乌足道哉【君谟语録】
　　宋苏轼论书
　　笔墨之迹托于有形有形则有茍不至于无而自乐于一时聊寓其心忘忧晚歳则犹贤于博奕也虽然不假外物而有守于内者圣贤之髙致也惟顔子得之书必有神气骨肉血五者阙一不为成书也
　　书法备于正书溢而为行草未能正书而能行草犹未能庄语而辄放言无足道也把笔无定法要使虚而寛欧阳文忠公谓余当使指运而腕不知此语最妙方其运也左右前后却不免敧侧及其定也上下如引绳此之谓笔正柳诚悬之説良是
　　人貌有好丑而君子小人之态不可掩也言有辨讷而君子小人之心不可乱也
　　凡世之所贵必贵其难真书难于飘扬草书难于严重大字难于结密而无间小字难于寛绰而有余
　　献之少时学书逸少从后取其笔而不可知其长大必能名世献以为知书不在于笔牢浩然听笔之所之而不失法度乃为得之然逸少所以重其不可取者独以其小儿子用意精至猝然掩之而意未始不在笔不然则是天下有力者莫不能书也
　　笔成塜墨成池不及羲之即献之笔秃千管墨磨万锭不作张芝作索靖
　　书初无意于佳乃佳尔草书虽是积学乃成然要是出于欲速古人云悤悤不及草书此语非是若悤悤不及乃是平时亦有意于学此弊之极遂至于周越仲翼无足怪者吾书虽不甚佳然自出新意不践古人是一快也
　　王荆公书得无法之法然不可学无法故仆书尽意作之似蔡君谟稍得意似杨风子更放似言法华欧叔弼云子书大似李北海予亦自觉其如此世或以为似徐浩书者非也
　　古人得笔法有所自张长史以剑器容有是理雷太简乃云闻江声而笔法进文与可亦言见蛇鬬而草书长此殆谬矣
　　宋苏轼和子由论书诗
　　吾虽不善书晓书莫如我茍能通其意尝谓不学可貌妍容有颦璧美何妨椭端庄杂流丽刚健含婀娜好之每自讥不学子亦颇书成輙弃去缪被旁人裹皆云本阔落结束入细麽子诗亦见推语重未敢荷迩来又学射力薄愁官笴多好竟无成不精安用伙何当自屏去万事付嬾惰吾闻古书法守骏莫如跛世俗笔苦骄众中强嵬騀钟张忽己逺此语与时左【东坡集】
　　宋黄庭坚论书
　　东坡先生云大字难于结密而无间小字难于寛绰而有余如东方朔画像赞乐毅论兰亭禊事诗叙先秦古器科斗文字结密而无间如焦山崩崖瘗鹤铭永州磨崖中兴颂李斯峄山刻秦始皇及二世皇帝诏近世兼二美如杨少师之正书行草徐常侍之小篆此虽难为俗学者言要归毕竟如此如人时五色无主及其神澄意定青黄皂白亦自粲然字书时时临摹可得形似大要多取古书细看令入神乃到妙处惟用心不杂乃是入神要路
　　王氏书法以为如锥画沙如印印泥葢言锋藏笔中意在笔前耳承学之人更用兰亭永字以开字中眼目能使学家多拘忌成一种俗气要之右军二言羣言之长也
　　学书端正则窘于法度侧笔取妍往往工左尚病右古人作兰亭叙孔子庙堂碑皆作一淡墨本葢见古人用笔逥腕余势若深墨本但得笔中意可耳今人但见深墨本收书锋芒故以旧笔临仿不知前辈书初亦有锋锷此不传之妙也【淡墨碑铭】
　　心能转腕手能转笔书字便如人意古人工书无他异但能用笔耳
　　草书妙处须学者自得学久乃当知之墨池笔冢非传者妄也
　　凢书要拙多于巧近世少年作字如新妇子妆梳百种缀终无烈妇态也
　　学书须要胷中有道义又广之以圣哲之学书乃可贵若其灵府无程政使笔墨不减元常逸少只是俗人耳余尝言士大夫处世可以百为唯不可俗俗便不可医也
　　余尝评书字中有笔如禅家句中有眼至如右军如涅槃经説伊字具三眼也此事要须人自体防得
　　凢学书欲先学用笔用笔之法欲双钩囘腕掌虚指实以无名指倚笔则有力古人学书不尽临摹张古人书于壁间观之入神则下笔时笔随人意学字既成且养于心中无俗气然后可作以示人为楷式凢作字须熟观魏晋人书防之于心自得古人笔法也欲学草书须精真书知下笔向背则识草书法不难工矣
　　肥字须要有骨瘦字须要有肉古人学书学其二处今人学书肥瘦皆病又常偏得其人丑恶处如今人作顔体乃其可慨然者
　　楷法欲如快马入阵草法欲左规右矩此古人妙处也书字虽工拙在人要须年髙手硬心意闲澹乃入微耳余在黔南未甚觉书字緜弱及移戎州见旧书多可憎大槩十字中有三四差可耳今方悟古人沈着痛快之语但难为知音耳
　　元符二年三月十二日试宣城诸葛方散笔觉笔意与黔州时书李太白白头吟笔力同中有异异中有同后百年如有别书者乃解余语耳张长史折钗股顔太师屋漏法王右军锥画沙印印泥怀素飞鸟出林惊蛇入草索靖银钩虿尾同是一笔法心不知手手不知心法耳若有心与能者争衡后世不朽则与书工艺史同功矣
　　幼安弟喜作草求法于老夫老夫之书本无法也但观世间万缘如蚊蚋聚散未尝一事横于胸中故不择笔墨遇纸则书纸尽则已亦不计较工拙与人之品藻讥弹譬如木人舞中节拍人叹其工舞罢则又萧然矣幼安然吾言乎
　　余寓居开元寺之怡偲堂坐见江山每于此中作草似得江山之助然颠长史狂僧皆倚酒而通神入妙余不饮酒忽十五年虽欲善其事而器不利行笔处时时蹇蹶计遂不得复如醉时书也顾况咏白发出嫁宫人云凖拟人看似旧时山谷草书无乃似之
　　晁美叔尝背议予书唯有韵耳至于右军波戈画一笔无也有附予传若言于陈留予笑之曰若美叔即与右军合者如优孟抵掌説谈乃是孙叔敖耶往尝有邱敬和者摹放右军书笔意亦润泽便为绳墨所缚不得左右予尝赠之诗中有句云字身藏颖秀劲清问谁学之果兰亭大字无过瘗鹤铭晚有石崖颂中兴小字莫作痴冻蝇乐毅论胜遗教经随人作计终后人自成一家始逼真不知美叔尝闻此论乎
　　往年定国常谓予书不工书工不工大不足计较事由今日观之定国之言诚不谬也葢字中无笔如禅句中无眼非深解宗理者未易及此古人有言大字无过瘗鹤铭小字莫学痴冻蝇随人学人成旧人自成一家始逼真今人字自不按古体惟务排叠字势悉无所法故学者如登天之难凢学字时先当双钩用两指相叠蹙笔压无名指髙提笔令腕随己意左右然后观人字格则不患其难矣异日当成一家之法焉
　　宋黄庭坚与宜春朱和叔论书
　　凢书之害姿媚是其小疵轻佻是其大病直须落笔一一端正至于放笔自然成行草则虽草而笔意端正最忌用意装缀便不成书【山谷老人刀笔】
　　宋雷太简江声帖
　　予少年时学右军乐毅论钟东亭贺平贼表欧阳率更九成宫醴泉铭褚河南圣敎序魏庶子郭知运碑顔太师家庙碑后又见顔行书马病乞米蔡明逺帖苦爱重但自恨未及其自然近刺雅州昼卧郡阁因闻平羌江瀑涨声想其波涛番番迅駃掀搕髙下蹷逐奔走之状无物可寄其情遽起作书则心中之想尽出笔下矣噫鸟迹之始乃书法之宗皆有状也唐张颠观飞蓬惊沙公孙大娘舞剑怀素观云随风变化顔公谓竖牵法折钗股不如屋漏痕斯师法之外皆其自得者也予听江声亦有所得乃知斯説不专为草圣但通论笔法已钦伏前贤之言果不相欺耳【墨池编】
　　宋文同论草书
　　余学草书凢十年终未得古人用笔相传之法后因见道上鬬蛇遂得其妙乃知颠素之各有所悟然后至于此耳
　　宋张耒论书
　　唐世秉笔之士工书者十九葢魏晋以来风俗相承家传世习故易为工也下及懿僖昭哀衰亡之乱宜不暇矣接乎五代九州分裂然士大夫长于干戈横尸血刃之间时时有以挥翰知名于世者岂又唐之余习乎如王文襄之小篆李鹗之楷法杨凝式之行草皆足以成家自名至于罗绍威钱俶武人骄将酣乐于富贵者其字画皆有过人及宋一天下于今百年学者优游之时翰墨不宜无人而求如五代时数子者世不可得岂其忽而不为乎将俗尚茍简遂废而不振乎抑亦难能而罕至乎往时苏子美兄弟皆以行草见称于时至今残编断简人间藏以为寳自二子亡君谟继之非独时人无与为比前世能者亦罕过也君谟所书亦多为世所寳而荔枝谱永城县学记特又其精者是可珍也故志之【宛集】
　　宋程颐论书
　　某学书时甚敬非是要字好即此是学【明道先生全书】

　　六艺之一録卷二百七十三
　　钦定四库全书
　　六艺之一録卷二百七十四　　钱唐倪涛撰
　　歴代书论四
　　宋髙宗翰墨志
　　余自魏晋以来至六朝笔法无不临摹或萧散或枯瘦或遒而不囘或秀异而特立众体备于笔下意间犹存于取舍至若褉帖则测之益深拟之益严恣态横生莫造其原详观画以至成诵不少去怀也法书中唐人硬黄自可喜若其余纸札俱不精乃托名取售然右军在时已苦小儿辈乱真况流传歴代之久赝本杂出固不一幅鉴定者不具眼目所以去真益逺惟识者久于其道当能辨也
　　余每得右军或数行或数字手之不置初若食蔗喉间少甘则已末则如食橄榄真味久愈在也故尤不忘于心手顷自束发即喜揽笔作字虽屡易典刑而心所嗜者固有在矣凢五十年间非大利害相昉未始一日舍笔墨故晚年得趣横斜平直随意所适至作尺余大字肆笔皆成每不介意至或肤腴瘦硬山林壑之气则酒后颇有佳处古人岂难到也
　　卫夫人名铄字茂漪晋汝隂太守李矩妻善钟法能正书入妙王逸少师之杜甫谓学书初学卫夫人但恨无过王右军也
　　本朝士人自国初至今殊乏以字画名世纵有不过一二数诚非有唐之比然一祖八宗皆喜翰墨特书大书飞白分加赐臣下多矣余四十年间每作字因欲鼓动士类为一代操觚之盛以六朝居江左皆南中士夫而书名显著非一岂谓今非若此视书漠然畧不为意果时移事异习尚亦与之汚隆不可力囘也
　　评书谓羊欣书如婢作夫人举止羞澁不堪位置而世言米芾喜效其体葢米法敧侧颇协不堪位置之意闻薛绍彭尝戏米曰公效羊欣而评者以婢比欣公岂俗所谓重儓者耶
　　本朝承五季之后无复字画可称太宗皇帝始搜罗法书备尽求访当时以李建中字形瘦健姑得时誉犹恨絶无秀异至熈丰以后蔡襄李时雍体制方入格律欲度骅骝终以骎骎不为絶赏继苏黄米薛笔势澜翻各有趣向然家鸡野鹄识者自有优劣犹胜泯然与草木俱腐者
　　前人多能正书而后草书葢二法不可不兼有正则庄严端重结密得体若大臣冠劒俨立廊庙草则腾蛟起鳯振迅笔力颖脱豪举终不失真所以齐髙帝与王僧虔论书谓我书何如卿僧虔曰臣正书第一草书第三陛下草书第二而正书第三是臣无第二陛下无第一帝大笑故知学书者必知正草二体不当阙一所以钟王辈皆以此荣名不可不务也
