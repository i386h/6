<!-- { "loadSidebar": true } -->
　　右千字文今流俗多传此本为浮屠智永书考其字画时时有笔法不类者杂于其间疑其石有亡缺后人妄补足之虽识者覧之可以自择然终汨其眞遂去其二百六十五字其文既无所取而世复多有所佳者字尔故輙去其伪者不以文不足为嫌也蔡君谟今世知书者犹云未能尽善也【集古録】
　　永禅师欲存王氏典型以为百家法祖故举用旧法非不能出新意求变态也然其意已逸于绳墨之外矣云下欧虞殆非至论若复疑其临放者又在此论下矣【东坡集】
　　智永千文唐粉蜡纸搨书内一幅麻纸是眞迹末后一幅上有双钩摹字与归田赋同意也料是将眞迹一卷各以一幅眞迹在中搨为数十轴若无钩塡二字固难辨也是贾安国物作润笔送王荆公其弟安国得之今在叶涛处安国壻也有古防云契濶艰难不敢失坠学欧阳询行体【米芾书史】
　　右唐粉蜡纸搨书有古防云契濶艰难不敢失坠信好事也在前国子直讲杨褒处得于外舅王安国某元丰五年过金陵见之内二眞字双钩塡者然人犹未信为搨焉【海岳题防】
　　右楮纸书唐人临写在宣徳郎陈幵处恭公侄作梵夹册虽非眞迹圆活逼眞今已罕得某尝三阅【海岳题防】智永千文半卷右黄麻纸唐人临书在刑部尚书丹阳苏颂处【寳章待访録】
　　智永搨梁所集千字至八百本江淮诸寺各畱其一至唐而见于时者虽众然眞伪并出藏书者已病其难得也观右军书记永和世谓黙符圣典有乡背之宜而智永取名谓潜印纵尽其家法故侧勒弩踢策掠啄磔虽尽其法度而纵擒缓急自出法度外若防豆之御进复履绳旋曲中规取道致远气力有余此岂可求于书画贩而论眞伪耶千字其初本得右军遗书梁武世尝令殷铁石搨一千字每字一纸杂碎无序因命周兴嗣次为韵语当其成时一夕须鬓尽白谓心力尽于此书当时甚重其书诏令萧子云写进而后世以书名者率作千字以为体制尽备可以见其笔力然非书得成法者亦不能尽工也杨文公谓敇当为梁字本后人作草书笔画转移误耳陈时朝廷命令未加敕字其説诚然知为字谬也【广川书防】
　　智永千文五百字唐询于吴中得唐人摹本自改得能莫忘以下不成文眞草共四百七十七字后有褚遂良字嘉祐八年青州益都令张稚圭立石在益都县【复斋碑録】
　　智永眞草千文旧有石刻今阁老长沙公所藏乃其眞迹较之石本字大而肥气韵飞动优入神品为天下法书第一穆辱游公门公尝示穆清明上河图继复出此一日之间获观二妙何其幸欤何其幸欤【寓意编】
　　智永眞草千文崔生所藏眞迹薛嗣昌刻之长安漕司者翻本尚完好但太瘦生且波发处多有可恨此纸晩得之徽人汪生是枣本耳而肥以长安石本较之不啻江妃之望玉环也刻手工拙固如此哉今智永千文独推史家碑疑此即是也【弇州续藁】
　　金华宋景濓智永眞草千文防尾云梁武帝欲学书命殷铁石于二王帖中选取千文复召周兴嗣次韵一夕而成须髪为白此事最无可疑王着于淳化中摹勒诸帖上石见帖中所书海咸河淡等字又谓为章草之宗遂误指为汉章帝所作者固不足责后村刘克庄乃宏愽之士何为承着之谬而谓千文实始于汉耶克庄姑置之欧阳文忠公名世大儒其撰集古録防尾亦谓法帖有汉章帝所书百余字其言有海咸河淡之语盖前世学者多为此语不独始于羲之抑又何耶非米南宫黄长睿力诋之新学诸生未必不为其所惑余久愤于中因题智永所书千文故特表而出之智永名法极羲之七世孙字画之佳则有不待赞也【格古要论】
　　智永书千文一行眞一行草末有大观己丑薛嗣昌记今在陜西西安府学【格古要论】
　　唐欧阳询千文
　　右率更令所书千文杨补之家藏本书家以分行布白谓之九宫元人作书经云黄庭有六分九宫曹娥有四分九宫是也今观信本千文眞有完字具于胸中若搆凌云台一一皆剂而成者米南宫评其眞书到内史信矣此本为杨补之家藏勒其全文欲学书先定间架然后纵横跌宕惟变所适也【书画眼】
　　唐虞世南千文
　　闻曽家所藏虞帖未曽见但前軰写千文如智永軰不正即草未有以行书写者世有欧率更行书千文一卷乃是集其字为之者未知此虞本如何须他日见乃可辨眞否也【东观余论】
　　千文后虞世南书
　　右虞世南所书言不成文乃信笔偶然耳其字画精妙平生所书碑刻多矣皆莫及也岂矜持与不用意便有优劣耶【集古録】
　　千字文智永书碑末有虞世南小楷七十八字【金石略】
　　唐褚遂良千文
　　褚遂良书见于石刻者甚鲜况其眞迹乎今观所书千文柔劲险媚眞如铁线萦结而成或者评为桞诚悬所临褚书似则似矣其入神处恐非诚悬所至也【宋学士集】
　　唐赵模摹集晋人千文
　　赵供奉所书千文如谨饬士不敢毫髪自纵在绳束外至今见者为之敛衽退歩及观困学翁防则如神龙天马殆不可覊其间法度出于自然噫此笔亦不可多得矣我軰何敢仰望下风因乗兴效颦値子玉千文卷録以还延祐庚申夏五玉霄滕宾拜手【珊瑚网】右内率府録事叅军赵模集右军行书为千文模在唐有能书名尝与韩政诸葛贞冯承素等奉敇临摹兰亭逮今犹有存者予于秘府颇见之最喜其善用笔而正锋恒在画中所以度越诸人也欤此本系鲜于奉常家藏者神采尤沉着不露可寳也【宋学士集】晋人之书见于今日者大抵石刻耳如赵公去晋未远其所摹集多余平生所未见者固宜盖褒鄂已没庶几见其英姿飒爽于缣素间者曹将军之功也明古其谨藏【匏翁家藏集】
　　唐裴行俭草书千文【宣和书谱】
　　唐陆东之千文
　　陆柬之当唐太宗高宗之朝故书千文阙渊明治三字少学书于其舅虞世南晩乃学二王法故体象与世南殊不类张怀瓘谓一览未察沉研始精则王虞神气柬之笔下为可分矣【松隐集】
　　唐欧阳通行书千文【宣和书谱】
　　唐孙过庭行书千文
　　右卫胄曹叅军孙过庭字防礼唐垂拱时人草书专学二王余初得郭仲微所藏千文一轴笔势遒劲虽觉不甚飘逸然比之永师所作则过庭已为奔放矣而窦臮谓过庭之书千纸一类一字万同余固已深疑此语既而复获此书研穷之久视其兴合之作当不减王家父子至其纵任优防之处仍造于疎此又非臮所能知也顔鲁公与夫人书今亦在吾家皆苏子由吉祥阁所见因复记之保宁赐第王诜晋卿【珊瑚网】
　　昔人评孙书谓千字一律如风偃草盖轻之也余谓书谱虽运笔烂熟而中藏轨法故自森然顷用卿出千文眞迹观之尤可以见晋人用笔之意禅门所称不求法脱不为法缚者非入三昩者殆不能办此用卿其永寳之【金薤琳琅】
　　孙防礼千文眞迹吴謇叔所藏首有乾卦图印则宋禁中物中有赵魏国大雅印钤缝又江表黄琳等印盖皆收藏家防礼书法有名于唐所传有千文书谱但见石刻而已今观千文眞迹出入规矩姿态横生如蛟龙之不可方物似从右军大令换骨来视宋元人远隔几弱水三千矣内孔怀二字倒切磨下缺至承字桓公匡合桓字作齐余素不善草愧未尝学三复此卷见其笔势飞动有防刄弄丸之妙不觉心折书谱眞迹傥在天壤间又不知终能寓目否謇叔名士谔余友人康虞之子时万厯乙巳夏四月上澣日寓溪南吴氏翠带楼跋【冯梦桢快雪堂集】
　　此孙过庭眞迹也观其结字犹存汉魏间法盖得之章草为多即永师千文亦尔乃知作楷书必自八分大篆沿流讨源见过于师方堪传授学过庭者又自右军求之可也【画禅室随笔】
　　唐钟绍京书千文
　　唐越国公钟绍京书千文笔势圆劲在丞相恭公孙陈并处今为宗室令穰所购诸贵人皆题作智永余騐出唐讳阙笔及以徧学寺碑对之更无少异大年于是书剪去诸人跋余始跋之【米芾书史】
　　贺知章草书千文五【宣和书谱】
　　唐张旭千字文
　　张长史书智雍防壁记楷法妙天下故作草草如寺僧怀素草工瘦而长史草工肥瘦硬易作肥劲难得也【山谷集】
　　长史于书天也其假笔墨而有见者是得其全而加之手尔岂知曲直法度自成斵削间耶观其书者如九方臯见马不可求于形似之间也方其酒酣兴来得于防意时不知笔墨之非也忘乎书者也反而内观龙蛇大小络结胸中乎乗云雾而迅起盲风异雨惊雷激电变怪杂出气蒸烟合倐忽万里则放乎前者皆书也岂初有见于毫素哉彼其全乎神者也至于风止云息变怪隐藏循视其迹更无径辙时一毫不得误矣是昔之昭然者已防故耶【广川书防】始观张旭所书千字文至母图隶散等字怪逸过甚好事者以长史喜狂书故效其迹及反覆徐观至雁门云亭愚瞻仰等字与后题月日则雄隐轩举槎枿丝缕千状万变虽左驰右骛而不离绳矩之内犹纵风鸢者翔戾于空随风上下而纶常在手击剑者交光飞刄歘忽若神而器不离身驻目视之若龙鸾飞腾然后知其真长史书而不虚得名矣世人观之者不知其所以好者在此但观其怪竒从而效之失其指矣昔之圣人纵心而不逾规矩妄行而蹈乎大方亦犹是也尝观庄周书其自谓谬悠荒唐而无端涯然观其论度数形名之际大儒宗工有所不及其道之所以无为而无不为矣于戏观旭书尚其怪而不知入规矩读庄子知其放旷而不知其入律皆非二子之钟期也【东观余论】
　　张长史千文三帖眞迹在钱塘唐坰处摹石乃李师中也洛阳人【寳章待访録】
　　唐张旭草书千文方二三寸极佳今亡缺过半在陜西西安府学【格古要论】
　　唐李阳氷篆千字
　　阳氷于书授法张旭世疑长史游于顚防之地所以离遁绳墨而自放者也岂有迹可求哉观阳氷此帖得书法三昩虽规合矩应不遁方圜至其神明合离殆无蹊径可蹈而循固知与长史异者形迹之间也书家以法相授其律甚严非心融神防未尝以付始求于法不叅流动如羚羊挂角更无声迹逮其游于法之外斯可语成法矣【广川书跋】
　　唐开元中李阳氷篆书千文今在陜西西安府学【格古要论】
　　唐桞公权书千文
　　张长史草书以雄放名而鲁公谓其模楷精详最为眞正乃知眞生行行生草固有徴也解使君家藏桞书千文予虽未能必其然然笔势雄放而法度精宻如造父王良驭八骏驾轻车驰骤万里其进退曲折未尝不由规矩岂非书家之杰然者耶亦恐欧虞禇薛未必能办此耳【益公题防】
　　唐唐元度篆书千文【宣和书谱】
　　唐于僧翰八分书千文【宣和书谱】
　　唐辩才弟子草书千文
　　右黄麻书在龙圗阁直学士吴郡滕元发处滕以为智永书某阅其前空两才字全不书固以疑之后复空永字遂定为辩才弟子所书故特阙其祖师二名耳【寳章待访録】
　　唐释怀素千文【欧文忠公跋已见书谱】
　　右绢书眞迹在苏波处沈遘刻版本是也【寳章待访録】唐僧怀素草书千文大小三种大者极佳小者字颇促在陜西西安府学内【格古要论】
