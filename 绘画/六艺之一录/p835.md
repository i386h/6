<!-- { "loadSidebar": true } -->
　　弟子赵孟頫和南拜覆中峰和尚师父侍者孟頫自老妻之亡伤悼痛切如在醉梦当是诸幻未离理自应尔虽畴昔蒙师教诲到此亦打不过盖是平生得老妻之助整丗年一旦哭之岂特失左右手而已耶哀痛之极如何可言过蒙和上深念逺遣师德赐以法语又重以悼章又加以祭文亡者得此固当超然于死生之涂决定无疑至于祭馔之精又极人间盛礼尤非所宜蒙殁存感戢不知将何上报师恩虽亡者妄身已灭然我师精神之所感通尚不能无望于慈悲拯防俾证菩提此则区区大愿因俊兄还山谨此具复临纸哽塞不知所云六月廿八日弟子赵孟頫和南拜覆中峰大和上师父侍前
　　弟子赵孟頫和南再拜中峰大和上老师侍者昨以中还山草草具字陈叙下情兹承嘉上人下访特蒙惠书审即日道体胜常深用为慰又知以中十七日方登天目所谓普度功德此乃先妻愿心必须为之但日期未敢定临时又当上禀耳海印虽有登山之约然亦未可必外承指示丗年陈迹宛若梦幻此理昭然夫复何言但幻心未灭随灭随起有不能自已者此则钝根所障亦冀以渐消散耳圆觉经尚有三章未毕一得断手便当寄上又恐粗恶不堪入板然唯师意秋暑不欲久滞嘉兄暂此具复余惟尽珍重理不宣孟頫和南再拜中峰大和上老师侍者廿三日
　　弟子赵孟頫和南再拜中峰和上老师侍者以中来得两书披读如对顶相感激慈念不觉泪流盖孟頫与老妻不知前世作何因縁今世遂成三十年夫妇又不知因縁如何差别遂先弃而去使孟頫栖栖然无所依今既将半载痛犹未定所以拳拳欲得师父一临以慰存殁之心耳今蒙谕以病恼之故弟子岂敢复有所请赐教普度榜文情防仰见慈悲此事度事以前必不能办一则事绪纷忙二则气力难办已与以中子细商量直伺东衡房屋完备就彼修设庶望山灵川只方隅禁忌亡者神识寃亲之等皆霑福利耳想老师亦必以为然也闻老师有疝气之疾已写方与以中恐可服也谨此拜覆圆觉俟再写纳并乞清照弟子赵孟頫和南再拜中峰和上老师侍者
　　弟子赵孟頫和南拜覆中峰大和上尊者尊前孟頫近者拜书谢丹药之惠言不尽意想蒙深察雨后渐凉山中气当已寒伏惟道体安隠孟頫自先妻云亡凡事罔知所措幸得雍子种种用力稍寛燋烦两日来觉眠食粗佳但衰年无绪终是苦恼小儿时去东衡营治葬事畧有次第择九月初四日安厝势在朔旦日起灵区区欲躬诣丈室拜屈尊者为先妻起灵掩土亦想师父寻常爱念之笃懃懃授记先妻于师父所言所惠字所付话头未尝顷刻今日至此寔是可怜师父无奈何只得特为力疾出山庶见三生结集非一时偶然防合之薄縁耳弟子本当亲去礼拜而老病不可去欲令小儿去又以丧事繁萃于此子又去不得故专浼月师兄代陈下情唯师父慈悲必肯为弟子一来若蒙以他故见拒则是师父于亡妻不复有慈悲之念而有生死之异也孟頫复何言哉临纸不胜哀痛涕泣徯望之至不备八月廿二日弟子孟頫和南拜覆中峰大和上尊者尊前
　　孟頫和南上覆中峰和上老师侍者孟頫纷纷尘事中不得以时上状惟极驰向渐热伏计道体安隠五月十日老妻忌辰一如前议命千江庵主主持了普度一事只作一昼夜日诵法华夜施十灯十斛兼三时宣礼法华忏法区区不敢只屈尊重敢乞慈悲就山中黙加观想庶使无情有情及亡者俱获超度孟頫拜德岂有已哉因幻住道者上山谨附短状余惟珍重珍重不宣大拙以中来侍并冀道及下意四月廿六日弟子赵孟頫和南上覆中峰和上老师侍者
　　孟頫和南拜覆中峰和上老师侍者孟頫千江入城得诲帖乃知杖锡以篮舆入山益深闻之甚为惊叹顷时时有人持法语见过每以人不识好恶与从孟頫求书者无异是与不是必要满幅盈巻问其所以莫知好处安在徒使人终日应酬体疲眼暗无防可免虽吾师道大语妙不可以此为比然其疲于应接亦岂不然耶和上既已入山在孟頫辈便未有望见顶相之期为之怅然殆不容説又先妻无恙时【原迹时字旁注】曾有普度之愿满拟和上一到东衡为了此縁今既不然只得请千江主其事若其他人孟頫殊不委信想和上亦以为然也闻有便草草具覆临纸不胜驰情之至山深林密地多隂湿惟冀珍重珍重不宣弟子赵孟頫和南拜覆四月十二日
　　弟子赵孟頫和南再拜中峰和上老师侍者孟頫政以久不上状侧闻苦疮痍之疾深助耿耿而贱体亦为老病所纒眠食日减畧无佳况大拙来收两书第二书报以中示寂不觉失声盖平生荷以中至为相爱今其长往固是无可深悲但人情世谛自不能已耳和上年来多病恐亦不必深恼人谁无死如空华然此不待弟子言也惠茶领次知感因大拙还草草具答时中惟珍重之祝不宣弟子赵孟頫和南再拜闰月廿日
　　管仲姬与中峰帖
　　道升和南拜覆本师中峰和尚大禅师法座前道升拜别顶相动是数载瞻仰之心日积不防年时得以中首座来都如见师父尊顔备审道体清安甚为慰喜道升手书般若经报荐先父母深恩及救荐亡儿女轮回之苦极感谢我师大发慈悲防化亡者皆得离苦海我师但起一念何独道升公姑父母儿女得生净土一切法界含灵皆成佛道尽证菩提矣道升粉骨碎身生生世世报答我师大和尚慈悲深恩也道升叠蒙赐书知前年吾师所惠书及録题经赞法语寄来至今并未曽收得不审当元何人送去闻知怏怏道升一面作书于家间问舍侄去也去嵗以中送去般若经五巻又蒙本师慈悲展读防化又各得题赞存殁重感我师道升宿业甚重每日人事扰扰不能安静长想我师慈悲指教寻思话头但提起终得受用道升与良人诚心至愿但得到家只就家庭修设拜恳本师大和尚大发慈悲普度一切鬼神一切有主孤魂一切无主孤魂一切寃亲良人与道升祖上父母儿女外祖妣奴婢及一切法界含灵莫堕三涂恶苦愿皆得早生佛界此乃良人与道升心愿已托以中兄先覆知师父大和尚今春仆囘又拜吾师惠书及心疏道升等拜观如心如愿良人见之生欢喜心尤増感佩我师如此大发慈悲度脱一切众生是道升等七世父师之恩何以报谢深恩今因的便特拜此书报安更乞善保爱不宣六月初七日女弟子管氏道升和南拜覆
　　赵孟吁释允宁祝允明杨循吉董其昌六跋见前赵仲穆复四窓札
　　赵雍和南复书四窓讲师道契兄座下雍别后不得修书问动静而自杭来者每蒙寄声皇恐感激无物足喻人至得翰墨就审道体安隠慰不可言又有逺贶乳果尤増感戢但恶札不足称清致耳谨奉复书未间唯冀尽消息理不具备赵雍和南复书
　　赵仲穆所惠翰墨帖
　　赵雍顿首再拜复书彦清相公尊契兄閤下近因成伯贞郎中便才【旁添十七日早四字】方附左辖一书兄长一书午后李总领来领所惠翰墨备悉意雅不意庆门凶变伏审老相公弃背荣养惊悼不能自已恭惟孝心纯至哀痛奈何奈何即当躬诣灵帏申一恸之敬奈卒未可言还弗克如愿归日専谒门墙以请不敏之罪兹因李总囘谨奉书唁伏冀节哀以襄大事不备赵雍顿首再拜
　　赵彦徴与衡唐札行【草书】
　　今早拟欲専造縁执事昨晩云大尹兄到敝舍所以不果而専俟舟从之来临耳不然安敢坐待以速罪也伏希情恕不具赵麟拜启衡唐徴君先生






　　六艺之一録巻三百九十六
<子部,艺术类,书画之属,六艺之一录>
　　钦定四库全书
　　六艺之一録卷三百九十七　　钱唐倪涛撰
　　歴朝书谱八十七
　　元贤墨迹
　　燕国材扳饯帖【行书】
　　公楠记事上复义斋宣慰相公足下比承访别殊用黯然明发遣小者造门扳饯则马首先登矣兹枉颛题宠有煑醖盐鲚之贶逺道胡为来哉拜嘉之余矶感芜量伫听除书又当别控贺章也帝城书不敢浮沉得报即以缴达何当晤悉临楮拳拳不宣公楠记事上复夏五廿四日
　　方万里台翰甚多帖【行草书】
　　回谨呈吕君学士宣除尊契家丈回收台翰甚多日昨姓叶之人始来取答字口所称执事之意为令閤政之同气有家产之讼回于曹斋相契而凡百公事并不敢干预于歙之有司无所施其巧也千万勿罪幸甚百冗走笔他不暇及不宣　右谨具呈大德四年闰八月初二日回呈记事谨呈吕内机学士尊契家丈
　　鲜于伯机檀波罗蜜帖【行草书】
　　先茔围墙急用四兽像欲求寺院砌地厚大方砖五枚宗师或有之不知湛渊子可以下一转语否檀波罗蜜亦当行所当为事必不吝也呵呵枢顿首湛渊路教翰学先生八月廿六日
　　髙房山眠食安好帖
　　克恭顿首再拜仲实聘君先生閤下别来伏想眠食安好为慰区区辄有少凟故乡刘光逺先生饱学老成今春留家兄子安处授徒今江西何参政专书敦请到彼拟廿四日卜行特求大手作一序赠之以见交谊逺望慨然不胜感激专容面谢以既未间仍冀为斯文自重不备克恭顿首再拜九月廿二日谨空
　　程雪楼可人帖【行书】
　　文海顿首再拜月庭教授学士足下薄嵗来归缅想可人于千里之外新春使至故意何长开以婣联良厚不薄逯先君无恙日媒妁有以近曲一二言悠悠未决比扺家寻约卜之叶从遂且然诺闻命惜晩如何如何义斋贻书申以重礼不敢当也亦不敢拒也受飱反璧可乎往复间幸为道谢意臧簿犹未过此同文并福宁记俱欲得数本便中示及幸幸雠言简率尚规嗣陈不具文海顿首再拜元夕后一日
　　袁清容旧嵗北归帖
　　桷顿首再拜习卿经厯郎中尊兄执事桷旧嵗北归以长儿之丧苍黄渡江不得一诣行馆非有简慢相别两载第闻贵名日为吾道重不肖踪迹困滞实有望于激昻也桷归舍以歉疫之余且学治生薄田吴门每困膺役近覩新条欲从使台求一牒文为脱免计元籍儒生复系寄庄似可施行倘得崇笃力加覆防一饭必祝宁敢防所自也详委令家奴控露临纸増念伏希垂谅不宣桷顿首再拜记事再拜上习卿经厯尊兄契弟袁桷谨封
　　袁清容同日分涂帖【行书蓝纸本】
　　桷顿首再拜明复真人契旧侍者仲夏与公同日分涂一就沙漠一临湖山情况清浊判然有分此正是太极肇分时节不审覧为何如超然澄观燕处顺宜伏惟道履坚固桷留滞周南未易得告瞻企珍防实不胜情族叔德平谒选将注畏寒先归欲见仙风道骨共议瑰室相交之理谈论绵密必有神契念乆违色笑遂奉此纸便中时赐教药尤仞不防霜寒切希照亮桷顿首再拜
　　邓善之与本斋札
　　文原顿首再拜总管相公本斋先生阁下文原不意庆门为福所倚堂上竟以防疾奄至大故闻讣惊怛曷能为情然寿母以贞节终始有子克尽孝道为时良二千石亦可无憾九泉矣铭文见委义不得辞属体中畧苦风寒而来使以河冰不能乆留未免力疾属稿且缮冩纳去其于发潜德则未之有取也遗贶益增愧恧地逺不能引却悚然而已人还率尔具复冬令严寒惟顺理节哀是祷总干照察文原顿首再拜　来谕一一为嗣口言之自有书奉答铭文中为字有失笔别篆纸末寿康庵记来使趣行当行驿使便纳上来使劳中统一定
　　邓善之职米帖【行草书藏经纸本】
