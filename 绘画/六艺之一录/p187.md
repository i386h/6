<!-- { "loadSidebar": true } -->
　　右鲁公祭兄子季明帖前十二行甚遒婉行末循尔既事字右转至言字左转而上复侵恐字右傍绕我字左出至行端若有裂文适与褙纸缝合自尔既至天泽逾五行殊郁怒真屋漏迹矣自移牧乃改吾承至尚飨五行沉痛切骨天真烂然使人动心骇目有不可形容之妙与禊序藁哀乐虽异其致一也承字掠策啄磔之间嗟字左足上抢处隠然见转折势摧字如泰山压而底柱鄣末哉字如轻云之卷日飨字蹙衂如惊龙之入蛰吁神矣观此见真迹无疑按史公自冯翊太守转蒲州刺史封丹阳县子而帖自署开国侯盖史误也杲卿为公从父兄而季明谓公从祖叔父涂从父字加第十三于叔上公之处名义一字不茍可法也季明杲卿之少子以死事赠五品官则赞善大夫是已天寳末杲卿为范阳户曹安禄山表假常山太守禄山叛公为平原太守遣甥卢逖约起兵时杲卿长子泉明方往返真定内邱间计事报卢逖使平原属之季明宜也宗不识真卿为何如人而顔氏兄弟子姓戮力王室如此一门忠义其有自来耶宗拜杲卿中丞因传檄河北阳言王师大至遂请土门十七郡同日推公为盟主兵势振矣贼惧急攻常山太原尹王承业不救于是杲卿父子被执刃加季明颈谓曰若降活汝子不答遂杀季明杲卿至洛阳乃遇害明年史思明归国又明年则乾元元年也泉明自常山防后客寿阳清沟之败复防思明至是归公于蒲州以公命购杲卿季明尸于洛阳河北杲卿仅得一足于张凑所归髪葬长安凤栖季明同茔防此帖季明归榇唯首而已哀哉此帖作于泉明购尸还蒲之日死生亦大矣士大夫平居抵掌髙议视死宜若易然观史及此帖髪肤有所不敢遽忍残身至此耶兄弟子姓骈首就死岂易易哉顔氏出鲁国子渊平日循循如和风庆云及畏于匡孔子意其必死则其履严霜烈日之变坦如康庄圣人既信之矣一门忠义可不谓有所自来邪至治三年十一月廿日吴兴陈绎曽书【停云馆帖】
　　米元章以顔太师争坐位帖为顔书第一谓其字相连属诡异飞动得于意外最为杰思而黄山谷谓祭侄季明文文章字法皆能动人正类坐位帖二帖宋时并藏安师文家安氏之后不知流传何处坐位帖世有石本而米氏临本尚在人间余甞见之与此帖正相类然元章独称坐位者盖甞屡见而祭侄则闻而未覩今宝章録可考宜其并称坐位而不及此也世论顔书惟取其楷法遒劲而米氏独称其行草为剧致山谷亦云竒伟秀拔奄有魏晋隋唐以来风流气骨囘视欧虞褚薛辈皆为法度所窘岂如鲁公萧然出于绳墨之外而卒与之合哉盖亦取其行书之妙也况此二帖皆一时藁草未甞用意故天真烂熳出于寻常畦径之外米氏所谓忠义愤发顿挫郁屈意不在字者也聂君文蔚出以相示俾为鉴定后有陈深陈绎曽二跋深字子防号宁极翁宋季吴人绎曽字伯敷元吴兴人二人并以字学知名而跋语考订精审余复何言姑取黄米之论以备二帖折衷亦补二陈之遗云嘉靖四年乙酉十一月朔长洲文徴明书于金台寓庐【仝上】
　　祭伯父濠州刺史文
　　顔真卿撰并行书乾元元年十月【金石録】
　　此帖与祭季明侄藁法同而顿挫郁勃小似逊之然风神奕奕则祭季明侄藁小似不及也末有缁郎题名【弇州山人藁】
　　独孤哲祭叶公文
　　正书无名氏干封二年十一月立在叶县【复斋碑録】
　　天后发愿文
　　王知敬正书永淳二年立【金石録】
　　僧道源发愿文
　　前恒冀等州观察判官王洽撰试金吾胄曹参军王承规集王羲之书并篆额道源恒州开元寺僧也甞发愿礼大佛名及诵藏经成徳军步军使王士良等为立此碑贞元十四年正月刻【集古録目】
　　四皓旧隠图画文
　　韦渠牟撰窦羣正书贞元十六年七月【金石録】
　　鹿泉胡神祠文
　　唐来复撰并书宝歴二年四月立在获鹿【复斋碑録】
　　张靖祭唐叔文
　　李徳撰正书无姓名防昌四年二月【金石録】
　　防昌投龙文
　　防昌五年　余修唐本纪至武宗以谓奋然除去浮图鋭矣而躬受道家之箓服药以求长年以此知其非明智之不惑者特其好恶有所不同尔及得防昌投龙文见其自称承道继元昭明三光弟子南岳炎上真人则又益以前言为不谬矣盖其所自称号者与夫所谓菩萨戒弟子者亦何以异余甞谓佛言无生老言不死二者同出于贪信矣防昌之政临事明果有足过人者至其心有所贪则其所为与庸夫何异【集古録】　剑南节度衙推赵圆书不着所刻年月【集古録目】
　　塔隂文
　　杨承和撰唐度篆书大和三年十月【金石録】
　　吕温祭舜庙文
　　裴升之正书大中元年五月【金石録】
　　祭禹庙祈文　绛州【金石録】
　　赛阳山文
　　刘端夫祷阳山文凢五首不著书人名氏太和九年立【集古録】
　　懿宗恵安王太后墓文
　　萧寘撰栁仲年正书
　　承天皇帝墓文
　　常衮撰徐浩书大厯二年【诸道石刻録】

　　六艺之一録卷八十一
　　钦定四库全书
　　六艺之一録卷八十二　　　　钱唐倪涛撰
　　石刻文字五十八
　　唐刻【铭】
　　九成宫醴泉铭
　　魏徴撰欧阳询正书贞观六年四月【金石録】
　　右九成宫醴泉铭唐秘书监魏徴撰欧阳率更书九成宫即隋仁寿宫也太宗避暑于宫中而乏水以杖琢地得水而甘因名醴泉焉【集古録】
　　九成宫醴泉铭秘书省检校侍中钜鹿郡公魏徴撰兼太子率更令欧阳询书九成宫乃隋之仁寿宫也魏为此铭亦欲太宗以隋为戒可以见魏之志也【元丰题跋】
　　贞观初欧虞褚魏以王佐才弄翰追配二王谨严瘦劲欧阳絶出流落天壤间者何限独化度寺记醴泉铭最为珍玩习之者往往失其韵致但贵端庄如木偶死于活处鲜不为吏牍之归假刻误人人亦罕识真忽见此本殆未易得反复数日书以归之【北磵集】长沙欧阳信本书在唐评为妙品郑樵金石略所载凢二十三种而醴泉铭居其一铭刻于贞观六年自贞观至今七百有余嵗石剥泐已乆世之所传完善者多非真此本乃昆陵胡秦公武平故物神韵生动其为初刻无疑可宝藏也【宋学士集】
　　欧书皇甫君遒劲此碑婉润允为正书第一碑已缺残余曽见一旧搨已为贵人携去浙中余所收乃二十年前物近复致得数纸其中被县令使石工凿三十余字则余本又为难得矣宋赵子固谓率更化度醴泉为楷法第一今巍然独存者醴泉耳化度寺在朱雀街今禾黍离离无复兰若之迹不知碑亡在何时每至其地怅然者乆之【石墨镌华】
　　九成宫醴泉铭唐秘书监魏徴撰率更令欧阳询书按唐书贞观中改隋仁寿宫为九成宫永徽中又改为万年宫宫在岐州开皇十三年杨素所治也徴言宫城之内本乏水源六年四月西城之隂土觉有润以杖导之有泉随而涌出因名醴泉不知何据也汉书京师醴泉饮者痼病皆瘉故汉儒集礼有地出醴泉天降甘露以为人主之瑞而不知者谓水从地出其味若醴如此则列子所谓神瀵者顾汉魏郡国与唐离宫安得有此尔雅曰甘露时降万物以嘉谓之醴泉盖甘露也今据此则论者不知其所出也故着其説【广川书跋】
　　鄱阳铭
　　欧阳询书饶州【金石略】
　　欧阳率更鄱阳帖用笔妙于起倒林夫临摹殊不失真亦翰墨中异人也繋舟樊口萧散于寒溪西山之上携此书往来研味髣髴见古人同观者潘邠老仲达李文举陈元举何斯举【山谷集】
　　砥柱铭
　　唐魏徴撰薛纯书在陕州【诸道石刻録】
　　在硖石县唐贞观十二年太宗东巡临幸于此今有魏徴所制碑铭【寰宇记】
　　唐砥柱铭贞观十二年特进魏徴撰秘书正字薛纯书其字因山镵凿就其洼平随多少置字故不成行序宛转索于嵚间以摹故石虽存而颇难得世知贵之唐以书学相髙刻石之文此其最大者也笔力有余防画不失尚多隶体气象竒伟犹有古人体法其后栁公权书刻招提今已譌缺不可读惟纯所书在浊河间得完盖摹撃之工不至虽涛浪射发风摧剥尚不废也【广川书跋】
　　恒岳岭路铭
　　正书无书撰人姓名调露二年二月【金石録】
　　唐深泽县处士张克隽撰恒岭处士【碑缺】书髙宗调露中用兵于突厥恒州长史【碑不著名】披山刋木构桥梁以通运路路由北岳故以岳岭为名碑以调露二年二月立【集古録目】
　　石柱铭
　　裴谈撰八分书无姓名武后时立【金石録】
　　唐硖州刺史【碑缺】撰八分书不著名氏石柱者相传以为周召分陜所立以别地界不着所刻年月騐其字武后时立也【集古録目】
　　汾隂后土祠铭
　　胡愔撰并八分书开元四年【金石録】
　　景阳井铭
　　一八分书一正书书撰人姓名残缺开元二十二年【金石録】
　　唐景阳楼下井铭不着撰人名氏述隋灭陈叔宝与张丽华等投井事其后有铭以为戒又有唐江宁县丞王震井记云井在兴严寺其石槛有序称余者晋王广也其文字皆磨灭仅可识其十一二叔宝事前史书之甚详不必见于此然録之以见炀帝躬自灭陈目见叔宝事又甞自铭以为戒如此及身为淫乱则又过之岂所谓下愚之不移者哉今其铭隐隐尚可读处有云前车已倾负乗将没者又可叹也【集古録】右唐景阳井铭文字磨灭后有记开元中江宁县丞王震撰震所撰记其前以为序称余莫知谁也其末乃云盖隋炀帝之所制耳然则未知果炀帝之所制乎欧阳文忠公曰炀帝躬自灭陈目见叔宝事又甞自铭以为戒如此及身为淫乱则又过之岂所谓下愚不移者哉余以谓炀帝躬弑其父而夺之位其凶忍狂悖人神之所愤疾死盖晩矣至于长恶不悛以亡其国乃所当然又何足议焉【金石録】
　　辱井铭辱井有篆文云辱井在斯可不戒乎并下文共十八字在井石槛上不知谁为文又有陈景阳楼下井铭又有陈后主叔宝辱井记云江宁县兴严寺井石槛铭莫知谁作也歴叙隋文帝命晋王广伐陈后主自投井中令人取之惊其太重及出乃与张贵妃孔贵嫔三人同束而上其末云唐开元二十二年三月十七日前单父县令左转此县丞太原王以下阙【元丰题跋】
　　光武皇帝即位坛铭
　　王预行书开元二十二年四月【金石録】
　　窣土坡幢铭
　　刘仲立撰薛希昌八分书天宝四年七月【金石録】
　　贪泉铭
　　唐南海别驾陈元伯撰岭南黜陟判官薛希昌倒薤篆书天宝五年四月立【集古録目】
　　忘归台铭
　　李阳冰撰并篆书乾元二年【金石録】
　　忘归台铭乾元二年唐李阳冰撰并书铭及孔子庙城隍神记三碑并在缙云其篆刻比阳冰平生所篆最细瘦世言此三石皆活嵗乆渐生刻处防合故细尔然时有数字笔画特伟劲者乃真迹也【集古録】右唐忘归台铭集古録云此铭及孔子庙城隍神记三碑并在缙云其篆刻比阳冰平生所篆最细瘦世言此石皆活嵗乆稍生刻处皆合故细者恐无是理若果尔更加以嵗月则遂无复有字矣此数碑皆阳冰在肃宗朝所书是时年尚少故字画差疎瘦至大歴以后诸碑皆暮年所篆笔法愈淳劲理应如此【金石録】
　　岑先生铭
　　严浚撰正书无姓名乾元二年四月【金石録】
　　滑台铭
　　李季卿撰令狐彰行书永泰元年正月【金石録】
　　怡亭铭
　　裴虬撰李莒八分书永泰元年五月【金石録】
