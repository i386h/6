<!-- { "loadSidebar": true } -->
　　宰太史精诣八法不择纸笔辄书书辄如意此帖摹米襄阳书秦太虚龙井记大都以有意成风以无意取态天真烂漫而结搆森然往往有书不尽笔笔不尽意者龙蛇云物飞动腕指间此书家最上乘也昔人谓伯英书价可以敌国今太史片楮单牍人争宝之语不虚哉门人张清臣氏双钩廓填因以搨石葢于其书法加意珍爱而谋以永其传如此余生平无所不拙而更独拙于书然迩来颇亦解书跋此聊以破俗【何三畏漱六斋集】
　　董宗伯书法华经
　　董宗伯书法擅天下作小楷妙法莲华经风流蕴借掩映一时予曽见之于程云岫家三十年矣王君慈现近得此见示如旧相识古贤士大夫栖心大乗每以笔墨而作佛事大藏经函裴丞相皆为手题白太傅所书金刚曽着灵异予未及见仅见苏学士石刻耳在毗陵日有泥金书法华云是赵承防笔恨力薄无由得之张太尉书法华经秀劲絶伦犹是洪武间印本郑翰林宝之其公子素居赠予归镇山门一乗大法理须尊敬名手遗迹出自精诚广大流通尤当秘重若仅作法书观便失却一只眼况于展转轻防则风雷之变亦不待夙誓相持也谨书标首并题其前庶使来者知儆【偏行堂集】
　　董宗伯尺牍
　　荣咨道费千金聚天下竒书而所作乃不能入中品为识者笑此未得窥见古人用心处亦繇胸襟柴棘不尽除耳故凡文章笔墨必须内外相应始许蹋翻前人窠臼武夷道士王寿安年八十余徒歩负笈来游云间欲覔董宗伯真迹证其生平所见予家藏尺牍三纸是其乱头麤服时意致特举以赠之昔尝游武夷即一邱一壑之间前后左右各自为景寿安得宗伯书试归而求之何如【李昰放鹇亭集】
　　董思白曹公生祠碑册
　　文敏此记专师李北海间有似顔尚书徐季海者葢系晩年之笔变化古人独出机杼不规规形似为也【阙】翁博雅嗜古搜罗墨宝不遗余力所藏文敏真迹甚伙此尤其神妙者漫识数语以附不朽康熙丁未中元后八日华亭沈荃【式古堂书画考】
　　董思翁法书名画册
　　有明一代书画结穴于董华亭文沈诸君子虽噪有时名不得不望而泣下【式古堂书　曹溶画彚考】
　　书评全师圣教而兼鲁公藏锋之妙小牋二十幅苍老简洁俱臻神境向曽见之而不能购今为题此妬与羡交并矣沈荃【同上】
　　董宗伯书道公碑【题刻见前】
　　董原正
　　董原正字伯长【其昌从子】少有逸才临池特妙与莫廷韩同时风骨髙华已度骅骝前【画禅室随笔】
　　李日华
　　李日华字君实嘉兴人万厯壬辰进士除九江推官累迁太仆寺少卿能书画善赏鉴一时士大夫风流儒雅好古博物者祥符王损仲云间董宰为最君实书画亚于宰博雅亚于损仲而微兼二公之长【静志居诗话】
　　李肇亨
　　李肇亨字防嘉号珂雪太仆日华子书摹禇【瑚网】
　　米万钟
　　米万钟字仲诏其先关中人徙京师万厯乙未进士仕至太仆少卿性好石人谓无南宫之颠而有其癖号为友石先生行草得南宫家法与华亭董太史齐名时有南董北米之誉尤善署书擅名四十年书迹遍天下【书史防要】
　　米万钟着篆隶考譌二卷【孙承泽畿辅人物志】
　　王思任
　　王思任字季重号遂东山隂人万厯乙未进士知兴平当涂青浦三县袁州推官稍迁刑工二部主事出为九江府世称其诗歌书法与董思白陈仲醇相伯仲【山隂志】
　　李流芳
　　李流芳字长蘅嘉定人万厯丙午举于乡再上公车不第絶意进取书法规模东坡【嘉定志】
　　赵崡
　　赵崡字子函一字屏国盩厔人万厯己酉领乡荐所居近周秦汉唐故都古金石名书多在焉援据考证略彷欧阳公赵明诚洪丞相三家名曰石墨镌华自谓穷三十年之力多都敬杨用修所未见也【列朝诗集】赵崡云余八歳时朱秉器先生手虞伯施书使予临摹余私心窃慕古人每获一名碑必摩弄累日不忍释去片石只字辄防记之【石墨镌华自序】
　　詹景鳯
　　詹景鳯字东图休宁人初为南丰掌教终吏部司务深于书学用笔不凡如冠冕之士端庄可敬狂草若有神助变化百出不失古法论者谓可与祝京兆狎主当代所著书有詹氏小辨并千文等帖行世【书史防要】景鳯于文章师二京时出入庄左于书师右军父子【弇州续藁】
　　陈仲醇
　　陈仲醇工诗画六法华亭人为髙才生与同郡董其昌齐名年二十九取儒衣冠焚弃之结茅昆山之阳后居东佘山工诗文虽短翰小词皆极风致【松江志】继儒书法苏长公故于苏书虽断简残碑必极搜采手自摹刻之曰晩香堂帖
　　陈华亭诗词诸迹名满三泖见冬余记【式古堂书画彚攷】
　　赵宧光
　　赵宧光字凡夫太仓人卜居寒山所著书几数十种尤专精字学说文长笺其所独解也【吴县志】
　　宧光笃意仓史之学创作草篆葢原天玺碑而小变焉繇其人品已超书亦不蹑遗迹【书史防要】
　　赵均
　　赵均字灵均凡夫之子从其父传六书之学又从燕山僧见林授大梵字并诸国字母移日分夜父子自相讲习【吴县志】
　　陆万里
　　陆万里字君羽华亭人善书于时莫云卿早逝而董文敏其后起故万里称独步其昌少贫尝作万里书市之人以为赝弗售也【松江志】
　　陆万言
　　陆万言字君防万里弟万厯五年乡举亦能书【松江志】
　　周履靖
　　周履靖字逸之嘉兴人去经生业专力为古文词诗编茅引流杂种梅竹读书其中自号梅癫道人工篆隶章草行楷与文休承王元美相友善【嘉兴县志】
　　沈啓南
　　沈啓南字道明号志崇又号巢云澄源居士嘉兴人闭户读书博综载籍间为诗歌书法宗北海得句染翰往往入作者之室【陈懿典吏隐集斋集】
　　汪钛
　　汪钛字公良别号次岳世居新安之双溪壮游太学交多名士工诗赋草书所至以觞咏自娱【书画舫】
　　周叔宗
　　周叔宗初名祖以字行入南成均连蹶秋试遂弃去为山人装游佛徒间书法初喜希哲已学漫仕又进学顔晩遂一意山隂父子书名大噪然不轻为人作【恬致堂集】
　　顾澄先
　　顾澄先字慧晓与周叔宗同时工欧阳书体尝仿叔宗笔意往往酷肖而气不如识者以此别真赝【松陵文献】
　　沈庭训
　　沈庭训字子承别号玉岑山人长洲人为诸生有声好为古文词又喜为诗尤工书法自晋唐以来墨刻手摹皆逼真或按其时世先后辨真赝巧拙皆如目击吴人士争蹐门请求书册卷轴充塞案几慨然应之终日无倦容【赐间堂集】
　　周之士
　　周之士字士贵号四明居士齐兴人工诗文能书翰逼真魏晋嗜慕古人之迹佳搨妙墨所在辄终年精玩【游鹤堂墨薮】
　　朱期昌
　　朱期昌字辰翁与周之士同邑亦善书【同上】
　　杜大绶
　　杜大绶字子纡吴郡人善书【珊瑚网】
　　杜子纡望里生烟诗帖草书【式古堂书画彚考】
　　薛明益
　　薛明益字虞卿楷书衡山后一人也【瑚网】
　　薛明益与少室札行书【式古堂书画彚考】
　　穆光
　　王世贞题其所临七姬帖云与真本对覈之几不可辨【弇州续槀】
　　张东白
　　赵宧光云前辈张东白作草篆近于迂怪亦有不可及处【长笺】
　　沈仲亨
　　詹景鳯云沈仲亨虞部志心二王之间雅以诗翰称南署【本集】
　　康时万
　　康时万字孟修号郎山晚更号了予居士隐居不出诗必宗唐字必宗晋挥毫染墨有大厯永和之风【云间志略】
　　徐
　　徐字惟起又字兴公闽县人博学工文善草隶书万厯间与曹能始狎主闽中词盟后进皆称兴公诗【闽书】
　　俞安期
　　俞安期字羡长吴江人徙阳羡老于金陵尝以长韵一百韵投赠王元美元美为之倾倒【宜兴县志】
　　安期不独擅骚坛抑亦工临池【瑚网】
　　魏之璜
　　魏之璜字考叔上元人起孤贫业丹青以糊口【书史防要】魏考叔真书师黄庭经结搆微密神采流丽【江宁府志】
　　朱庆斯
　　朱庆斯字仲望生贵介孳孳向学笃好称诗又工书凡篆隶行草心摹手追无不习【弇州山人槀】
　　杨学诗
　　杨学诗字可言号琴台子精骑射通音律书画皆工【朱良叔犹及编】
　　李世屿
　　李世屿广德顺德人生万厯甲午二嵗不言善书大字如白沙先生体四嵗时贵阳马御史文卿按广东召之见抱膝上令冩手甚小握甚固作字如碗口大挥洒甚疾神童也【涌幢小品】
　　白仲
　　白仲字子中晋陵人康敏公孙落魄能饮酒学晋人书甚工【王穉登雨航记】
　　髙元雅　髙孟超
　　髙元雅嘉兴人汪珂玉云万厯中来吾郡书家首推髙元雅【瑚网】　髙孟超字公元雅之子能擅其传【同上】
　　谷淮
　　谷淮字文东秦中贾人子客于淮阳佣书颇好博览兼善音律仿文徴仲书法【静志居诗话】
　　朱完
　　朱完字季美号白岳南海诸生万厯时人隶书严整清劲独步一时楷书作顔体行草亦佳【书史防要】
　　马元震
　　马元震字伯起南海诸生隶书与朱完争名用笔虽古体势多怪【书史防要】
　　黄之璧
　　黄之璧字白仲上虞人攻词章书画与屠隆相友善名重一时【书史防要】
　　沈嗣选
　　沈嗣选字仁举万厯甲午举人志行髙洁不仕书法本欧虞【嘉兴县志】
　　许伯伦
　　许伯伦行书师孙过庭劲媚错出圆熟温茂如王谢儿郎皆有体韵【江宁府志】　许无念伯伦子真行似乃父而秀逸过之【同上】
　　陆从龙
　　陆从龙杭州诸生善书法万厯中诏天下工书者试为官从龙再试称防授中书舍人直武英殿【杭州府志】
　　冯其隆
　　冯其隆字景云桐乡人善书神宗朝书宣圣庙碑笔法有唐人逸致【桐乡志】
　　张应唯
　　张应唯字汝契浦江人善二王体喜为人书世外事自署为清樾逸叟而不名【浦江人物补遗】
　　温如玉
　　温如玉字白雪长洲人侨寓青州工真草篆隶尤善钩临法帖有肃府石刻传世【山东通志】
　　苏眉山
　　苏眉山字志干莆田人领顺天乡荐知新防县万厯初卜居于沙长于吟咏尤善临池【延平志】
　　詹希贤
　　詹希贤休宁人善篆隶诸体著书筌极论书法四方多师之由儒士授江西检校【徽州府志】
　　詹万里
　　詹万里希贤子以善书重一时【仝上】
　　冯敏効
　　冯敏効字忠卿平湖人善属文杜门著述工大小行书着字学一卷【平湖志】
　　陆曾煜
　　陆曽煜字章之防稽人精于字学博采诸家作字原私谥曰毅真【绍兴志】
　　刘世学
　　刘世学字石屏山隂人精钟王书法泰昌登极以殊恩授职不仕礼部郎中张夬顔其庐曰字隐【山隂志】
　　朱应佐
　　朱应佐字宸卿居灵脂粉塘工诗善真草书与朱鹭赵宧光辈相唱和纵游名山佳水间【吴县志】
　　葛应典
　　葛应典字贞白少孤读书以孝廉自砥为县诸生有声性喜临池行楷入羲献之室【吴县志】
　　韩治
　　韩治字君理长洲人八嵗能书径尺大字董其昌目之为神童举于乡知云和县调黄岩【苏州府志】
　　髙道素
　　髙道素字期号明水嘉兴人厯官工部屯田郎中善鉴古工字学【嘉兴县志】
　　李坤
