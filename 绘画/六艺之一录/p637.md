<!-- { "loadSidebar": true } -->
　　唐太宗李氏讳世民髙祖之次子有隋末首建大议起太原入长安取天下如运诸掌故史称除隋之乱比迹汤武致治之美庶几成康夫可谓近古之英主方天下混一四方无虞乃留心翰墨粉饰治具雅好王羲之字心摹手追出内帑金帛购人间遗墨得真行草二千二百余纸来上万机之余不废模仿先是释智永善羲之书而虞世南师之颇得其体太宗乃以书师虞世南然尝患戈脚不工偶作戬字遂空其戈令世南足之以示魏徴徴曰今窥圣作惟戬字戈法逼真太宗叹其髙于藻识然自是益加工焉世南既亡以褚遂良侍书凡人间所上羲之帖惟遂良防其真赝故所学尤胜尝谓朝臣曰书学小道初非急务时或留心犹胜弃日然亦未有不学而得者朕少时临阵料敌以形势为主今吾学书亦然又尝作笔法指意笔意三说以训学者盖所得其在是欤复善飞白一日宴三品以上于武门作飞白以赐臣下乘酒争取以为娱乐置洪文舘选贵游子弟有字性者出禁中所藏书令斆学焉海内有善书者亦皆追入舘由是十年间翕然向化一日作真草屏幛以示羣臣其笔力遒劲尤为一时之絶又尝賛羲之传痛论字学固亦见其髣髴观夫渊源变态出于笔端者信非一日之习其所由来逺矣今御府所藏一十有四　正书　诏勅　行书　诏勅　道德勅　禊宴诗　江叔帖　艺韫帖　好谦帖　真迹帖　枇杷子帖　魏仲思改名勅　草书　九仙门勑　晚来勅　手勑　无为帖【宣和书谱】
　　太宗于右军之书特留眷赏贞观初下诏购求殆尽遗逸万机之暇备加执玩兰亭乐毅尤闻寳重【武平一徐氏法书记】
　　太宗则备集王书圣鍳旁启【详见百四十一卷】注云当贞观中鸠集二王真迹徴求天下并充御府【述书赋】
　　太宗为飞白书鸾鳯螭龙四字笔势惊絶谓司徒长孙无忌吏部尚书杨师道曰朔旦旧俗必用衣及物相贺今各贺卿飞白书【金壶记】
　　唐晋祠铭温泉铭魏郑公碑俱太宗御制御书【详见前】太和中宋国公李令问孙芳诣阙进髙祖太宗所赐卫公靖官告勅书手诏等十余卷内四卷太宗文皇帝笔迹文宗寳惜不能释手其佩笔尚堪书金装木匣制作精巧帝并留禁中令书工模写本还之【旧唐书李靖传】
　　唐太宗躬擐甲胄出入行阵亲与羣雄搏战而胜之计其勇健虓武岂复翰墨间人也官法帖帝王部中有太宗书真行千余字观其用笔精工法度粹美杂之二王帖中不能辨也而其雄迈秀杰之气则冠诸书者呜呼盛哉宜其备文武之大美兼圣贤之能事除隋之乱比迹汤武致治之美庶几成康虽数千年慨然可想也此书画目是其真迹前数行亦自有法可爱乙酉仲夏柯山东堂书【张耒宛丘集】
　　唐太宗屏风书余从兄季平家所藏盖从祖绍兴初为江西漕属以重赂得于北人之南渡者凡十一幅皆绢素也其上杂绘禽虫水藻之文犹隠然可认按唐会要贞观十四年四月二十二日上自为真草书屏风以示羣臣笔力遒劲为一时之絶诚可寳也淳熈九年冬十一月祝寛夫公济防【戯鸿堂法帖】
　　文皇尝作真草书古帝王鉴语为二屏风示羣臣今所存者草书耳轻俊流便宛然有右军永兴风度惜天骨小乏戈法犹滞后有祝寛夫姜防王允初跋亦佳姜遂题字荒伧不知体大可笑也【弇州山人藁】
　　高宗
　　高宗讳治字为善太宗第九子也
　　髙宗雅善真草飞白【墨池编】
　　唐登封纪号文髙宗撰并行书碑侧正书又小字书【金石録】
　　髙宗咸亨中御飞白书题金字波若碑永淳中御札又飞白书一飞字题寺壁【裴漼嵩岳少林寺碑】
　　宋淳化阁帖第一卷吊江叔帖叔艺韫多材帖答进枇杷并移营五桥南二帖皆髙宗书【东观余论】
　　永徽七年夏四月御安福门书慈恩寺碑文【旧唐书本纪】髙宗初扶牀将戏弄笔左右试置纸于前乃乱画满纸角邉画处成草书勅字太宗遽令焚之不许传外【酉阳杂爼】
　　髙宗尝为飞帛书赐侍臣赐戴至徳曰泛洪源俟舟楫郝处俊曰飞九霄假六翮李敬曰资啓沃罄丹诚崔知悌曰竭忠节賛皇猷皆意见于辞云【唐书戴至徳传】龙朔二年四月上自为书与辽东诸将谓许敬宗曰许圉师尝自爱书可于朝堂开示圉师见甚惊喜私谓朝官曰圉师见古迹多矣今观圣迹兼絶二王鳯翥鸾廽实古今书圣也【法书要録】
　　润州栖霞寺是梁处士明山賔故宅帝特为制碑文亲书于石论者荣之【旧唐书明崇俨传】
　　帝尝营奉天宫田游岩旧宅直宫左诏不聼毁天子自书榜其门曰隠士田逰岩宅【唐书田逰岩传】
　　中宗
　　中宗讳显髙宗第七子也
　　正月八日立春内出防花赐近臣武平一应制诗成中宗手勅批云平一年虽最少文甚警新今更赐花一枝以彰其美【唐诗纪事】
　　中宗书述圣纪题防已见
　　睿宗
　　睿宗讳旦上元二年封相王髙宗第八子也好学通训诂工草隶书【唐书本纪】
　　帝性淳和好书史尚古质书法正体不乐浮华【述书赋注】窦臮述书赋　见一百四十一卷
　　唐延和元年七月改故建国寺为大相国寺睿宗御书碑额为一絶【图画见闻志】
　　睿宗书升中述志碑及龙兴圣教序武士彠碑诸题跋俱见前
　　宗
　　宗讳隆基睿宗第三子也性英防多艺善八分书【旧唐书本纪】
　　唐明皇讳隆基睿宗第三子也其英武该通具载本纪临轩之余留心翰墨初见翰苑书体狃于世习鋭意作章草八分遂摆脱旧学观其批张九龄表赐裴耀卿诗与夫嘉賔之勅五王之赞议者言其丰茂英特斯亦天禀如八分书北京义堂与东岳封襌碑虽出于当时学士共相摹勒然其风格大体皆有所授窦臮赋其书以谓风骨巨丽碑板峥嵘思如泉而吐鳯笔为海以吞鲸亦足以状其瑰伟也今御府所藏二十有五　隶书　五王赞　法空字　喜雪篇太一字　行书　赐赵宣王等勑　访道勅　嘉賔勅　赐李含光勑二　批答李含光表修斋二　批答李含光表谢赐　批答李含光表投璧　批答李含光表起居　批答李含光表香信　批答李含光表谢修功徳　批答张九龄谢知制诰　批答杨励俗等表　批答裴耀卿等雪篇表　批答裴耀卿等贺雨表　批答裴耀卿等奏谢宣示圣防表　赐裴耀卿等诗　鹡鸰颂　送虗巳赴蜀川诗　春台望杂言【宣和书谱】
　　窦臮述书赋语见一百四十一卷
　　开元天寳皇帝仁孝慈和兼负英防好图画少工八分书及章草殊异英特开元中八分书北京义堂西岳华山东岳封禅碑虽有当时院中学士共相摹勒然其风格大体皆出自圣心【述书赋注】
　　唐明皇工八分章草丰茂英特初张说为丽正殿学士献诗明皇自于彩笺上八分书讃【周越古今法书苑】宗开元中亲注孝经并制序八分书之立于国学【程大昌演繁露】
　　开元十五年以司马承祯王屋所居为阳防观上自题额【旧唐书】
　　开元十六年帝自择廷臣为诸州刺史诏宰相诸王御史以上祖道洛濵盛具奏太常乐帛舫水嬉命髙力士赐诗令题座右帝亲书且给纸笔令自赋【唐诗纪事】开元十七年宋璟为尚书右丞相张説为左丞相源乾曜为太子少傅同日拜有诏大官设馔太常奏乐会百官尚书省吏堂帝赋三杰诗自冩以赐【唐书宋璟传】张说尝自制其父丹州刺史隲碑文宗闻之御书其碑额赐之曰积善之墓又宗为说自制神道碑文御笔赐諡曰文贞【唐书张说传】
　　上幸东都还京师因校猎于城南经卢懐慎别业遣中书侍郎苏颋为其碑文上自书焉【旧唐书卢懐慎传】太子賔客韩思复卒天子亲题其碑曰有唐忠孝韩长山之墓【唐书韩思复传】
　　红楼中有宗题诗草八分每一篇一体【郑嵎津阳门诗注】宋道士柴通元居承天观即唐轩游宫有明皇诗石及所书道徳经二碑【宋史方技传】
　　唐明皇书陜州卢奂防事讃
　　唐明皇书鹡鸰颂
　　唐明皇书谒元庙诗
　　唐明皇书裴光庭碑
　　唐明皇凉国大长公主碑
　　唐明皇金仙长公主碑
　　唐明皇武部尚书杨珣碑
　　唐明皇书泰山铭
　　唐明皇书孝经
　　已上题防已见
　　肃宗
　　肃宗讳亨宗第三子也性纯孝好学天寳十五载即皇帝位于灵武【本纪】
　　唐肃宗讳亨明皇第三子也天性仁孝好学不倦明皇酷爱与诸子异开元二十五年乃立为皇太子明皇幸蜀父老遮道乞留太子平贼盖当时人心已知归矣迨其以天下元帅提孤军抗衡渔阳卷地之众日消月化雷驱电扫终使海岳一清宗庙如故真不愧主噐之托也即位之明年遣韦见素迎上皇自蜀还京使明皇感悟自谓吾始得为天子父不其美欤其盛徳成功虽未足以比迹汤武而至于削平祸乱再造唐室亦杰然用武之君是以若郭子仪李光弼之徒真天下豪杰之士功名为中兴第一皆肃宗善将将而能御之要知英主自有真也肃宗早嵗时明皇为选佳士如贺知章等侍读左右气味渐摩曾非一日又当明皇在御以行书八分章草书为时矜式肃宗以子职侍东宫方温凊定省间得无过庭之训是宜行书亦有家法而其气韵与能字者争衡也今御府所藏行书七　赐李含光勅二　批答郭子仪表　批答李季卿表　批答李含光表修斋　批答李含光表锡缣　批荅李含光表修功徳【宣和书谱】唐多心经天寳九载皇太子亨书工部尚书来曜碑上元二年肃宗御篆额【金石録】
　　薛绍彭收肃宗千文【米芾书史】
　　代宗
　　代宗讳豫肃宗长子也聪明寛厚好学强记通易象【本纪】唐代宗讳豫肃宗长子也明皇诸孙百余人代宗最长为嫡皇孙聪明寛厚喜怒不形于色好学强记深于易象宵旰之暇留心翰墨于行书益工大抵有唐自太宗以还世相祖袭至代宗家学未坠论其笔力则有非太宗明皇超迈之气然亦有足观者今及见者春日晴燕诸王与中秋月夜之诗笔法劲媚尚可以追配昔人云今御府所藏行书七
　　南郊口号　嵗功賛　守嵗诗　中秋月夜诗　秋日诗　重阳诗　春日晴燕诸王诗【宣和书谱】
　　唐慈恩寺常住庄地碑大歴六年代宗篆额【金石録】唐批答沙门佛藏表代宗书在京兆府【金石略】
　　徳宗
　　徳宗讳适代宗长子也【本记】
　　唐徳宗讳适代宗长子也初在宗藩誉望已着性识强敏一经于目徃徃不待学而能其所以自任者亦复如此齿胄之年便为统帅既总万几颇励精治道思前王能事以壮大猷故羣臣章奏来上皆即批答笔无滞思翰墨落落可观大抵唐以文皇喜字书之学故后世子孙尚得遗法至于张官置吏以为侍书世不乏人良以此也陆贽以内相辅賛奏牍动千百言度其可否从违常与贽所陈相当而流离兵火遗散不复收是以存者无几观其行书笔意亦不愧前人云今御府所藏行书一　批答赵惠伯表【宣和书谱】贞元元年河中平马燧还太原德宗赐燧宸扆台衡二铭燧至太原乃勒二铭于起义堂西偏帝为题额【旧唐书马燧传】
　　刘禹锡代杜相公谢手诏表注云诏后批云朕自书【文苑英华】
　　唐批答河中尹浑瑊贺表徳宗书在京兆府【金石略】
　　顺宗
　　顺宗讳诵徳宗长子也为人寛仁喜学艺善隶书建中元年为皇太子徳宗为诗并他文赐大臣者皆令上书之【顺宗实録】
