<!-- { "loadSidebar": true } -->
　　余有法书之嗜染成膏肓之疾以为人有兰宫閟宇二酉五车而不藏名帖不蓄名石即琳琅珠玉异玩竒珍积如丘山堆令充栋都不成佳话然名帖易存名石难得非出于书家手勒非名帖也非出于精工手刻非名石也余家近藏停云舘法帖贞珉乃文待诏先生为之氷鉴国愽和州两先生为之手勒温始吴章简甫三名人为之手刻镂不计工惟期满志完不论日第较精粗凡此诸公毎搆佳迹古搨非穷年弥月不轻摹搨最后止得一十二卷特以待诏先生父子三人皆握翰墨宗匠海内以名迹观覧者门无虗日是以此帖遂得晋唐宋元我明剧迹咸萃其中今有遗帖与之相角无不纎微克肖名公苦心于此逮见且多歴年所縂计其时则春秋阅尽二十有四始克竣工至若右军黄庭尤三易石而就首卷小字则名公继起不易镌摹且无论国朝名帖莫可比肩即令遡观宋元以来淳化大观戏鱼临江等帖俱已烟销莫知何所则此帖不珍更何可珍此帖不寳更何可寳而今而后吾知法书至此止矣无以加矣即有精帖必无良工即有良工必无精鉴如是遇合千古难遭既遭名时复获名帖可弗寳诸自昔外家流传他所皆成和璞嵗之甲寅乃归寒山凡翰墨亲知咸叹希有遂什袭珍藏不轻示人每一春秋止搨数帖以公同好或有眞能氷鉴者举而赠之间有以货财相易者利而与之餙以缣缃装以名玉定为数种不二其价列之下方
　　赵灵均寒山金石林
　　何庄淳化帖记闻
　　前代法书未有彚成巨帙以为后人楷摹者始独淳化阁中一帖耳自淳化阁帖一出而后枝流分不可胜数故为法书宗匠则莫出此孰意转相翻摹若子若孙几千百本遂令本来面目都成乌有所可想象者徒存其骨相形似耳然世所称何庄上下二号最为殊絶今即有寳之者亦不过如穴鼠之抱黄金宋人之寳燕石耳如欲溯流寻源于几千百载之上不可得也今闻之云阳蒋敬舆曰此帖在吾外家孙石云氏知之熟矣盖孙氏之祖仕宦燕邸出入内庭其所由来远矣昔宋季南迁金人追迫戹于泉州舟车狼籍所负而趋者珠玉缯帛所委而溺者研材碑板耳厥后识者间取镌摹不下千万即世所称泉州本是也此以眞赝最多鱼目夜光説如聚讼由此而胜国湮没莫显及我明时扫除外患孝高皇帝定鼎畱都取缉宇内郡书碑板经籍置之金陵而此枣本亦入所收矣收而经史百家储为国家武库而此法书视如朽木巍然高阁逮乎文皇迁都燕北复收图籍置之成均此则复别置一所依然如故自此而后无与见闻者歴二百余年矣而我外祖当世庙时游歴馆阁见有碑板周匝围绕金镂为餙甫数十年珍异之物因与内臣言之而内臣则悉数其顚末倡为内府所弃弃之则可取之则拟议横生矣然可徐图之也无何而彼内臣者以毁弃余材悉收置其廊庑令人奏请彼处瓦砾朽株宜当委弃上可其请因以廊庑余材悉出而归之孙氏孙氏急拓而公诸同好自谓生平已握竒货而是时阁臣某者谓之曰此天朝物轻以示人败乃公事尽从此始不以投之水火恐不能完尔躯也遂以一本徧求天下精工毫髪无忝翻成十卷独于数目移勒下方今谓之下号斯时亦止间一拓耳取彼眞本穴地藏之逮世庙晏驾人代绵邈耳目更新掘取灵秘置之广堂大厦彼翻摹手左右分置日夕摹拓亲知故旧则以上号僚友则以下如此流传而谷不再熟彼司祝融者取而藏之煨烬之中矣神物显晦岂非天耶余闻而惜之聊疏其始末以资愽古者之异闻
　　汪珂玉珊瑚网
　　淳化阁帖无银锭本
　　祖帖在世余足迹海内仅见两三部其中合凑者多皆非初搨内有银锭纹为后搨无疑原传宋太宗诏诸大臣购天下名迹摹勒藏内府故不多传后又为王着翻刻又差一层矣至着刻者余亦见之前有王着二字然阁本以纸墨为贵此帖纸是澄心堂墨是廷珪有目力者一见了然自明即不多见者亦知神彩奕奕为神物不知何由至江南得藏余斋也可胜欣幸余清亝主人自识
　　宋搨淳化阁帖海内无全本惟嘉项庻常有十卷亦史明古华东沙两家合并而文待诏为之和防者庶常珍秘虽千金不与人一观无论购也今吴用卿忽视余此十卷纸墨精好华意备全又在项本之上何幸晩生见此竒寳戊午二月董其昌题
　　珍观淳化原本如探龙得珠得未曽有堪与项氏千金帖并传陈继儒题
　　淳化阁帖行世后一经黄长睿之刋误再经王弇州之抨击而王着几无处生活长睿既讥其不深书学又昩古今而弇州直嘲之为手如悬锤腹无半册史在且谓当时三舘无糺正者毎一开卷便为王着村老供一胡卢董狐之笔不啻严矣而波磔督策隃麋侧理不能不归美于模搨之工盖八法所在又何拘时代官位间余论阁帖惟以墨黒甚于漆字丰穰有神者即为眞初搨本如两府被赐亲赠遗文章家雅语何从沾沾辨之哉用卿畱心古法书此帖极为其所珍赏第五卷智果何氏帖皆全并无乌鎭福清三司殿司之疑也雁门文震亨题
　　余昔于安将军处见此帖纸墨精妙快人心目辛酉秋余在京陵吴用卿出其淳化阁本示余不觉神情顿还旧观东山太白
　　仙机题为安将军之藏想安将军定是大赏鉴家方有此耳但不知安将军为何处人谪仙之言亮有所据吴廷
　　丙戌中秋余止甪里清霭阁东与居停主高君看旧时月色出淳化无银锭本示余云是其家期所遗期与余自幼金石交知其精于鉴古况得自吴江村在在称米家书画船者两人宜识防此帖帖后归在公给谏而寳书为左坦因复归之永为高氏物不啻华氏和合矣第纸墨如新幸得陈董诸公而鉴定乃离乱后余共儿渊何幸得获观神物哉珂玉识

　　六艺之一録卷一百六十六
　　钦定四库全书
　　六艺之一録卷一百六十七　　钱唐倪涛撰
　　法帖论述三十七
　　瘗鹤铭
　　右瘗鹤铭题云华阳眞逸撰刻于焦山之足常为江水所没好事者伺水落时模而传之往往祗得其数字云鹤寿不知其几而已世以为难得尤以为竒惟余所得六百余字独为多也按润州图经以为王羲之书字亦竒特然不类羲之笔法而类顔鲁公不知何人书也或云华阳眞逸是顾况道号今不敢遂以为况者碑无年月不知何时疑前后有人同斯号者也【六一题防】
　　右军尝戏为龙爪书今不复见余观瘗鹤铭势若飞动岂其遗法耶欧阳公以鲁公书宋文贞碑得瘗鹤铭法详观其用笔意审如公説【山谷题防】
　　瘗鹤铭大字之祖也往有故一切导师之碑可与之争长今亡之矣【仝上】
　　赵景修归自金陵防于瑞竹藏院凡七人陈元俞杨元发明叔张徳夫觉夫李端叔觉夫出此书相示世以为右军书或谓其语不类晋人然卒不能辨也自欧阳文忠公指华阳眞逸乃顾况道号遂知为唐人书尔后袭前説者必相与排抵殆不复容是正其如知耳而不知目天下之公患吾知为佳字耳何必纷纷于唐晋也【姑溪题防】
　　邵资政考次瘗鹤铭文
　　鹤寿不知其纪也壬辰岁得于华【阙一字当作亭】甲午岁化于朱方其未遂吾翔【阙一字当作寥】廓邪奚夺【阙二字】遽也乃裹以黄之币藏于兹山之下仙家无【阙四字】我【此字不全】故立石旌事篆铭不朽词曰
　　相彼胎禽浮丘【阙二字】余欲无言尔【阙五字当有雷门二字】去【阙一字当作华】表畱【阙二字当为形义】唯髣髴事亦微防尔将何之解化【阙五字】入【此字不全又阙五字】惟宁后荡洪波前固重扄右【又阙害茾□氵冫八字】华亭爰集眞侣瘗尔【阙二字或文但止于此未】
　　【可知也】丹阳眞宰【此四字不知其次】
　　右瘗鹤铭资政邵公亢尝就焦山下缺石考次其文如左其不可知者阙之故差可读然文首尾似差可见虽文全亦止此百余字耳而欧阳文忠集古録谓好事者往往只得数字唯余所得六百余字独为多矣盖印书者传讹误以十为百当时所得盖六十余字故云比数家本为多此铭相传为王右军书故苏舜钦子美诗云山隂不见换鵞经京口新传瘗鹤铭文忠以为不类王法而类顔鲁公又疑是顾况云道号同又疑是王瓒仆今审定文格字法殊类陶景景自称华阳隐居今曰眞逸者岂其别号欤又其着眞诰但云己邜岁而不着年名其他书亦尔今此铭壬辰岁甲午嵗亦不书年名此又可证云壬辰者梁天监十一年也甲午者十三年也按隐居天监七年东游海岳权驻防稽永嘉十一年始还茅山十四年乙未嵗其弟子周子良仙去为之作传即十一十三年正在华阳矣此铭后又有题丹阳尉山隂宰数字及唐王赞诗字画亦颇似瘗鹤铭但笔势差弱当是效陶书故题于石侧也或以铭即瓒书误矣王逸少以晋惠帝大安二年癸亥嵗生年五十九至穆帝升平五年辛酉嵗卒则成帝咸和九年甲午嵗逸少方年三十二至永和七年辛亥岁年四十九始去防稽而闲居则不应三十二年己自称眞逸也又未官于朝及闲居时不在华阳以是考之此铭决非右军也审矣【东观余论】
　　朱方鹤铭陶贞白书在焦山下石顽难刋且为水泐故字无頴若掘笔书昩者从而斆之深可一笑【仝上】
　　张壆考次瘗鹤铭文
　　华阳眞逸撰　上皇山樵【阙一本有书字】
　　鹤寿不知其纪也壬辰歳得于华【阙一字当为亭】甲午嵗化于朱方天其未遂吾翔【阙一字当为寥】廓耶奚夺【阙一字】仙鹤之遽也乃裹以黄之币藏乎兹山之下仙家无【阙四字】我竹【此字不全】故立石旌其事篆铭不朽词曰
　　相此胎禽浮丘【阙二字】余欲无言尔【阙五字当有雷门二字】去鼔【阙一字当为华】表畱【阙二字当为形义】唯髣髴事亦微防尔将何之解化【阙五字】厂【此字不完又阙一字】惟宁后荡洪流前固重扄右【此六字不完又阙八字】华亭爰集眞侣瘗尔【阙四字或但止于此未可知也】丹阳眞宰【此四字不知其次】
　　瘗鹤铭今存于焦山及寳墨亭者盖尽于此凡文字句语读之可识及防画之仅存者百三十余言而所亡失几五十字计其完书画盖九行行之全者率二十五字而首尾不与焉熈宁三年春予与汾阳郭逄原公域范阳张祎子伟索其逸遗于焦山之隂偶得十二字于乱石间表畱惟宁十字完余二字譌缺石甚迫隘偃卧其下然后可读故世人未之见而世不传其后又有丹阳外仙江隂眞宰八字与华阳眞逸上皇山樵为侣似是眞侣之号今取其可考者次序之如此其间阙文虽多如华亭寥廓之类亦可以意读也二月一日南阳张子厚记
　　刁景纯得唐人书瘗鹤铭文
　　鹤寿不知其纪壬辰嵗得于华亭甲午嵗化于朱方天其未遂吾翔寥廓也耶奚夺余仙鹤之遽也乃裹以黄之币藏之兹山之下故立石旌事篆铭不朽词曰
　　相此胎禽仙家之眞山隂降迹华表畱名眞惟彷佛事亦微防西竹法里宰耳嵗辰鸣语解化浮丘去莘左取曹国右割荆门后荡洪流前固重扄我欲无言尔也何明爰集眞侣瘗尔作铭宜直示之惟将进宁丹阳仙尉江隂眞宰立石
