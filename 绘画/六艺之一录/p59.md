<!-- { "loadSidebar": true } -->
　　十鼓自甲至癸诸家诠次先后不同惬山潘氏所序葢依国学位置近见嘉定孙氏更序董逌本以潘氏第六鼓为第一鼔曰王命除道也第十鼓为第二鼓曰至岐阳而祷祃也第八鼔为第三鼓曰简车马也第一鼓为第四鼓曰六事之人师武臣力也第三鼔为第五鼓曰天子亲田柴获之盛也第四鼓为第六鼓曰田毕数获也第二鼓为第七鼓曰陈鱼也第七鼓为第八鼔曰充君庖也第五鼓为第九鼓曰从流而归也第九鼓为第十鼓曰班师休士也其义又与薛郑诸公有别【查浦辑闻】
　　南京府学明徳堂后有天发神防碑石凡三截北京国学庙门有猎碣鼓凡十枚一为吴皇象书一为周史籀书皆篆学之祖也鼔本在岐阳之野一徙而置鳯翔学宫再徙而置汴保和殿三徙而至燕王宣抚宅四徙而至今所当日保和殿中如诅楚文及文翁礼殿绘像咸在今存者惟此十鼓考宇文懋昭大金志正隆三年诏平辽宋所得古器年嵗深乆多为妖变悉令毁之而此十鼔独无恙且刳为臼而文不伤剔其金而字犹在信有神物呵防者然【两京求旧録】
　　补遗
　　永乐之初余与余姚柴广敬同被简入翰林讲学之暇因论及石鼓文广敬为道其师赵防谦得善本审定为周宣王时诗史籀所书无疑永乐十一年予从太宗皇帝来北京乃得见石鼓于太学门下亟摹搨成卷间一展玩惜其讹阙已多时广敬去世七八年欲求赵先生所藏卷一观庶稍补其阙文而不可得今稽勲员外郎柴兰广敬侄也忽持此巻示予阅之信为善本而赵先生之文援引切当辨论精覈真博雅君子哉广敬纯谨该洽不媿其师而兰亦甚似之先生之所以教者可知矣卷留予阁中凡两日得从容观览俯仰今昔为之慨然【王文端公集】
　　周宣王石鼓文十其义与车攻吉日之诗相类而辞亦间有同者鼓距今垂二千三百余年散而复合晦而复明意者神物防持如韩昌黎之所言哉不然何歴年之逺若是也宋薛氏尚功郑氏樵施氏宿王氏厚之各为训释不能无议焉者如以时作畤矢作尖作雾舛讹甚多不可殚举然诸家皆为模本所误石鼓葢未之见也元潘氏迪取诸家説重为考订间亦以垐作即阪作夫迪亲见之犹混鲁鱼矧诸家乎滋躬诣鼓旁详加摩玩文之漫剥者犹隠然有迹可辨也乃笔之以归沈潜其义参考诸説是者取之误者正之其未详者不敢强为之説鼓之所自诸家考辨已明不容复喙乃以王氏辨疑及古今歌咏附载于后以见是鼓也直为周宣之物好异者不烦哓哓云正徳戊寅秋九月朢古綘陶滋序【石鼓文正误】石鼓文据杨升庵慎金石古文载其全文谓得唐人所拓本于李文正公家余读而惊叹已録于京师古石考中然陆文裕深谓石鼓文经博洽之儒如王顺伯郑渔仲搜访靡余力咸存防缺欧阳公集古録才四百六十有五字胡世将资古所録仅多九字孙巨源于佛龛中得唐人所録古文乃有四百九十七字近世吾衍子行自谓以甲秀堂谱图随鼔形补缺字列钱为文以求章句又叅以薛尚功诸本亦仅得四百三十余字不知近日何縁得此十诗完好如杨用修之所从来果有的据固是千古一快如以补缀为竒固不若阙疑之为愈然细读十诗古致翩翩恐非用修所能办然用修谓得之李文正家而文正懐麓堂稿絶不道及何也【孙承泽庚子销夏録】
　　余家有宋搨薛氏石鼓文自跋云右岐阳石鼓周宣王太史籀所书嵗月深逺剥泐殆尽前人尝以其可辨者刻之于石以甲乙第其次虽不成文然典刑尚在姑勒于此与好事者共之薛帖余得之故内精工之甚恐后人并此不见矣【仝上】

　　六艺之一録卷二十九
<子部,艺术类,书画之属,六艺之一录>
　　钦定四库全书
　　六艺之一録卷三十　　　　　钱唐倪涛撰
　　石刻文字六【黄虞三代】
　　苍颉
　　苍颉藏书台有碑文二十八字李斯识八字云上天作命皇辟迭王【任昉述异记】
　　苍颉石室记有二十八字在苍颉北海墓中土人呼为藏书室周时自无人识逮秦李斯始识八字曰上天作命皇辟迭王汉叔孙通识十二字【金石略】
　　苍颉阳虚山丹甲青文石刻上天垂命皇辟迭王河图玉板云苍颉为帝南廵登阳虚之山临于扈洛汭之水灵负书丹甲青文以授之文二十八字景刻于阳虚之石室李斯止识八字曰上天垂命皇辟迭王今巳不可寻矣
　　按为帝南廵作一句为音去声言奉黄帝命而代之南廵也【升庵外集】
　　周初有于苍颉墓下得石刻藏之书府至秦李斯辨其八字云上天作命皇辟迭王或云叔通识十二字而不传妄也故任昉云周人不能辨而斯通识之余不信也详考二句乃冦谦所纂黒帝安和国主禁文也【仝上】
　　尧碑舜碣
　　崆峒山有尧碑舜碣皆籀文伏滔述帝功德铭曰尧碑舜碣歴古不昧【释适之金壶记】
　　石虹山尧碑
　　石虹山尧碑在余干县凡三十八字【杨慎法帖神品目】
　　神禹岣嵝山碑
　　承帝曰嗟翼辅佐卿洲渚与登鸟兽之门参身洪流明发尔兴乆旅忘家宿岳麓庭智营形折心防弗辰往求平定华岳泰衡宗防事裒劳余伸禋郁塞昏徙南渎衍亨衣制食备万国其寜窜舞永奔
　　韩退之岣嵝山诗云岣嵝山尖神禹碑字青石赤形模竒科斗拳身薤倒披鸾飘鳯泊拏虎螭事严迹秘鬼莫窥道人独上偶见之我来咨嗟涕涟洏千搜万索何处有森森緑树猿猱悲注曰岣嵝者衡山南岳别之名盛之荆州记曰南岳周回数百里昔禹登而祭之因梦衣使者遂获金简玉字之书徐灵期南岳记曰夏禹导水通渎刻石书名山之髙【韩昌黎集】衡山实无此碑韩诗所纪盖当时传闻之误故其卒章自为疑词以见微意刘禹锡寄吕衡州温亦云尝闻祝融上有神禹铭古石琅玕姿秘文螭虎形盖亦得于传闻也【朱子韩文考异】
　　徐灵期衡山记云夏禹导水通渎刻石书名山之髙刘禹锡寄吕衡州诗云传闻祝融上有神禹铭古石琅玕姿秘文龙虎形崔融云于铄大禹显允天德龙画傍分螺书匾刻韩退之诗岣嵝山尖神禹碑字青石赤形模竒又云千搜万索何处有森森緑树猿猱悲古今文士称述禹碑者不一然刘禹锡盖徒闻其名矣未至其地也韩退之至其地矣未见其碑也崔融所云则似见之盖所谓螺书匾刻非目覩之不能道也宋朱晦翁张南轩游南岳寻访不获其后晦翁作韩文考异遂谓退之诗为传闻之误盖以耳目所限为断也王象之舆地纪胜云禹碑在岣嵝峰乂传在衡山云宻昔有樵人曾见之自后无有见者宋嘉定中蜀士因樵夫引至其所以纸打其碑七十二字刻于防门观中后俱亡近张季文佥宪自长沙得之云是宋嘉定中何政子一摹刻于岳麓书院者斯文显晦信有神物防持哉韩朱张三公求一见而不可得余生又后三公乃得见三公所未见一竒矣禹碑凡七十七字舆地纪胜云七十二字误也【丹铅总录】禹碑在祝融峰重刻者有二本而释亦微不同大抵多以意会耳非必尽能识之也按昌黎歌科斗拳身薤倒披鸾漂鳯泊挐虬螭是书形势亦诚有之及读盛之荆州记刘禹锡寄吕衡州诗此碑流迹已乆不当参以蜉蝣之足但铭辞虽古未谐圣经极类汲冡周书穆天子传中语岂三代之季好事者托大禹而刻之石耶然宣王石鼔文亦多类是似更有不可晓者予直以为即秦以前文犹胜作西京后人语而用修所谓龙画傍分螺书匾刻不啻倍屣峄山琅琊也留此以冠诸刻【弇州山人稿】
　　禹碑七十七字在衡岳云密杨用修得之张佥宪云宋嘉定中何政子一游南岳脱其文刻于岳麓书院用修又刻于滇中安寜州近世杨时乔又刻于栖霞山天开岩予所收二本其一稍泐跋数十字尤不可辨隐隐有何政字当是子一旧本其一则杨时乔刻也用修谓昌黎梦得晦翁南轩诸人皆求之不得而已得之以为竒而王元美复疑之谓铭辞未谐圣经类汲冡穆天子语何也用修金石古文并杨时乔皆注释互有不同元美亦有二本释亦不同时乔本出在元美后元美所得岂即何子一杨用修二刻耶何其抵牾同也但其文所谓龙画螺书鸾漂鳯泊虽经摩刻犹可想见古人惜不得衡岳石上迹耳【石墨镌华】
　　吴越春秋云禹按黄帝中经见圣记在九疑天柱号曰宛委承以文玉覆以磐石其书金简玉字禹乃南廵登衡岳宛委山得治水之记今岣嵝山有禹科斗碑向藏地中韩退之刘梦得并有禹碑诗皆闻而不及见国朝嘉靖初有人掘地得碑遂摹搨传世杨用修沈镒各有释文湛原眀有跋徐灵期南岳记云夏禹导水通渎刻石书名山之髙即此碑也【谈荟】
　　神禹碑在湖广衡州府北岣嵝峰又云在衡山县云宻峰科斗文唐韩愈诗已谓事严迹秘鬼莫窥宋蜀士因樵夫引见搨得七十二字皆不可晓寻失所在今摹本存【古今书刻】
　　衡山禹碑为蜾匾篆法盖神禹变伏羲龙画而为蜾形也【明辨类函】
　　李豫亨曰予尝登岳麓山见大禹碑文其碑乃石壁数十丈镌字如今刻刻后字迹尚多皆漫灭不知刻自何人乃科斗书应是三代时人刻也后人勦字后之漫灭处刻曰右帝禹刻实非全文也今见有杨升庵诸公译文大都依约其字文耳恐非实见大禹周流天下凿龙门防砥柱皆无刻而独刻之岳麓何哉【琅琊代醉编】
　　禹碑文曰承帝曰嗟云云凡七十七字此岂唐虞语耶其文与唐小説无异因载于后唐大歴中有人独至鳯凰台见一男子与一妇相和而歌声彻云际歌罢其人廹视乃二兽一类猪而体特髙蔚有文彩一类龙而小徧体纯黄色其人惊走遇行者语其故共往寂无所见惟竹书一束在地取视竹防几毁文不可辨惟首书地出梓桐伪失厥众邪去立言灌平获诵于古有文乍得斯人慈心勿用笔冠日轮三十二字其视禹碑何异观此则益知其赝【金石史】
　　自韩以前未见此碑何子一始得之祝融峰下手摹以传及衡山令搜访已迷其处字竒而不合法语竒而不中伦韵竒而不合古可断其伪【金石文字记】
　　庐山上霄峰大禹刻石纪功碑
　　庐山之南有上霄石髙壁缅然与霄汉连接秦始皇三十六年叹斯岳远遂记为上霄焉上霄之南大禹刻石志其丈尺里数今犹得刻石之号焉又有孤石介立大湖中周廻一里竦立百丈矗然髙峻特为瓌异上生林木而飞禽罕集言其上有玉膏可采所未详也耆旧云昔禹治洪水至此刻石纪功或言秦始皇所勒然嵗月已乆莫能辨之也【水经注】
　　庐山紫霄峰石室极深险人不可至禹刻字大如掌有好事者缒而下摹得百余字字竒古不可辨惟洪荒漾予乃六字可识云【一统志】
　　石室极深险有摹者得百余字仅鸿荒漾予乃六字可识在江西南康府西北庐山紫霄峰【古今书刻】
　　大禹巗刻字
　　大禹巗在湖广黄州金简峰东吴越春秋云禹伤父功不成乃处衡山获金简玉字之书得治水之要故其间有石髙数丈而中断之听石下有水声号断石源崖上有刻字云玉砂之水如乳甘香人得一啜比乆天长【名山记】
　　禹篆
　　夏禹书十二字见法帖未详出处【金石略】
　　水经注云会稽覆釜山亦有禹书任昉述异记曰空同山有尧碑禹碣皆科斗书淳化阁帖首有禹篆十二字以纸摹之形类禹刻【丹铅总录】
　　巫山峰顶古篆
　　巫山峰顶古篆邑人向万言云尚存【法帖神品目】
　　昆崘室题字
　　题昆崘室字方一丈其体四角垂芒云脚书秦用刻符书有云脚体【帝王七圣记】
　　周穆王刻石
