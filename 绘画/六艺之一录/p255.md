<!-- { "loadSidebar": true } -->
　　张表碑　　建宁元年　集古録目金石録隶释俱云在冀州诸道録云在澶州府衙都防上未知孰是冀州今属真定府澶州即今大名府开州也余家有此拓本　额题云汉故冀州从事张君碑九篆字为三行有穿文十六行行二十五字隶释云此碑皆作四言韵语末四句又五言与费鳯碑文体相类
　　刘让阁道题字　　建宁元年　隶释云相传在蜀中阁道字原云在涪州　题共十六字金石録误合緜竹令王君神道为一碑
　　刘子山断碑　　建宁元年　未详所在　字原云子山其字也其名疑是松字金石録作堵阳长谒者刘君碑
　　武荣碑　今在济宁州儒学　额题云汉故执金吾丞武君之碑十隶字为二行其字作隂文凸起金石文字记载王撰之语以为此额他碑所无予考洪氏碑式若此者甚多碑之存于今者衡方碑亦然不独此碑也其文十行行三十一字字多漫灭后余三行碑无年月其文有云遭孝桓大忧戚哀悲恸遭疾陨灵桓帝崩于永康元年十二月武君之卒必在灵帝初年也
　　史晨奏铭　　建宁二年　今在曲阜县孔庙中　无额文十七行行三十五字两尚书字及朝廷并平阙时副言诸官府在尚书一行之下隔三字昔在仲尼别作行金石録云鲁相晨有两碑皆在孔子庙中其一云臣恩受符守者即此碑也其一云相河南史君讳晨者即后碑也集古録作史晨孔子庙碑天下碑録作鲁相晨等奏出王家谷祠孔子庙碑
　　史晨后碑　在前碑之隂字原云阙里记不録此碑而有碑隂考文意当是前碑之隂此説是也　无额文十四行行三十五字时长史别作行史君飨后史君念孔渎又勑渎井复民假夫子冡凡四处皆别作行后余三行有武后天授二年马元贞题名隶释云前碑载奏请之章此碑叙飨礼之盛其补墙垣治渎井种梓守冡皆在飨礼后字画亦大小不等葢史君孔林中事不一书也
　　侯成碑　　建宁二年　字原云在单州单父县墓侧即今兖州府单县　额题云汉故金乡守长侯君碑十字为二行碑式云有穿文十七行行三十字铭后空五字书夫人卒与下一字齐金石文字记云汉碑未有志其夫人者此碑末云夫人以延熹七年歳在甲辰十一月庚午遘疾终此后人作碑并志夫人之始
　　栁敏碑　　建宁二年　字原云在忠州舆地碑目云在黔州州廨内　字原云碑图云朱雀为首蛇为趺碑十四行行二十六字首云故孝廉栁君讳敏隶释云敏歴五官功曹宕渠令碑以孝廉称之重其行也本初元年再为郡守所举不幸而死后二十三年县令赵台念其墓无碑识故为立石时灵帝建宁二年也碑图云栁敏碑隂无字其上刻一禽若鳯其下则麟也中有牛首衔环两旁凡六玉其右则瑁圭璧其左则琮璋璜
　　夏承碑　　建宁三年　字原云在洺州州衙洺州今广平府也金石録云元祐间因治河隄得于土壤中刻画完好如新予考广平志成化己亥知府秦民悦于府治后堂见此碑仆地复树堂之东隅创爱石轩以覆之并刻跋于碑隂则此碑成化中尚存府治字原所谓洺州州衙是也而旧传在广平府学王秋涧集有此碑之跋亦云在今府学广平则秋涧时已不在府治而民悦之复树者何碑疑不能明也民悦跋云碑之下截凡一百十字年久藓蚀后人摸刻览者当自能辨之都穆金薤琳琅谓徐公扩尝得旧刻双钩【缺】　其字以惠予与此絶异旧刻阙字四十五而此独完好又积行勤约今作勤绍俱为可疑谓是后人伪作葢未见民悦之跋其下截为后人模刻也隶释载此碑勤绍作勤约今作勤绍者模刻之悮徐公双钩乃是此本则都公所藏为最旧予家有双钩本亦止阙四十五字勤绍亦作勤约疑即都公所藏之本嘉靖二十四年知府唐曜重刻于漳州书院曜亦有跋在碑后云此碑因取筑城之石为工所毁故重刻之　额题云汉北海淳于长夏君碑九篆字碑图云篆额三行黒字额下有穿今重刻者无额于铭辞之下作一方画中正书淳于长夏承碑六字碑式云其文十四行行二十七字今重刻者十三行行三十字无论字体失真式亦非旧矣隶释云此碑字体颇竒唐人葢所祖述梁庾元威作书论所载隶有十余种此碑葢其间之一体临汝帖以为蔡邕书后遂承袭弗疑今重刻者直书于碑末云建宁三年蔡邕伯喈书中郎之迹传于今者惟石经遗字为有据而与此碑字体不类不足信也
　　马江碑　　建宁三年　字原云在济州今济宁州额题云汉故郎中马君之碑八篆字隶式云此碑字体古拙而行间疎宻不等马君元嘉三年卒其间载建宁三年夫人曹氏卒葢相去十七年矣又载其弟文绪年三十二早世当是因夫人卜兆以马君共茔又同时改厝其季故作碑并言之石有断缺不能详考
　　刘脩碑　　建宁四年　集古録目云在南京下邑县天下碑録云在谷熟县门外夫子庙中宋之南京即今河南归徳府下邑今改夏邑谷熟县今废地入亳州属江南鳯阳府　额题云汉故慎令刘君墓碑八篆字为二行碑式云文十三行行二十五字隶释云汉碑多门生故吏为之此则其二弟三子所立
　　孔碑　　建宁四年　今在曲阜县　额题云汉故愽陵太守孔府君碑十篆字为二行额下有穿其文十八行余二行行四十五字有纹如碁局集古録作孔君碑跋云其名字磨灭不可见今碑名字尚完不知欧公时何以磨灭或模者不工尔即彪字韩勑碑隂有尚书侍郎孔元上即其人也
　　孔碑隂　凡十三人皆愽陵故吏隶释云赵氏以孔君自愽陵再迁河东而碑额仍题愽陵莫晓其何谓葢愽陵之人相与立碑故以本郡题其首
　　郭仲竒碑　　建宁四年　集古録目云在河阳天下碑録云在孟州济源县孟州今为孟县与济源俱属河南懐庆府河阳孟州之旧名也　额题云汉故北军中候郭君碑九篆字为三行其字作隂文凸起碑式云碑十三行行三十九字集古録云名字己磨灭隶释云字仲竒
　　西狭颂　　建宁四年　隶释云在成州墨寳云磨崖在同谷县成州即今巩昌府成县同谷宋属成州今废　碑式云十九行行二十字末有一行书年月又有小字题名二行低四字许按碑武都太守李翕凿治西狭中道乃刋斯石隶释云南丰曾子固跋此碑云翕与功曹史李旻定防勑衡官掾仇审治东坂有秩李瑾治西坂鐉烧大石人得夷涂作颂刻石其颂有二所识一也其一刻于建宁四年六月十三日壬寅其一是年六月三十日刻今集古之家惟有壬寅一碑李旻定防碑中不见天井吏属却有李旻姓名而天井一碑是时未出始知南丰非轻信异闻必是西狭第二碑所载今不传矣金石作武都太守李翕碑
　　黾池五瑞碑　在西狭颂前　碑图云李翕五瑞碑所图者黄龙白鹿连理嘉禾有一人承甘露于乔木之下左方有题字二行金石録作李翕碑隂释云李君昔治黾池臻此五瑞及西狭磨崖因刻于前非碑隂也
　　天井道碑　　建宁五年　隶续云在成州隶释云近岁武都樵人斩刈藤蔓始见石上有天井刻字倚崖缚架椎拓甚艰寺僧或以恶木蔽晦　按碑乃李翕治天井道所立末一行书年月建宁五年四月廿五日己酉讫成则知南丰所云六月三十日刻者非即此碑也
　　天井碑后题名　隶续云十二人题名在天井磨崖之后其仇靖字汉德书文者遣词挥翰皆斯人也郙阁颂题名云从史位字汉德为此颂中间姓名刓缺得此乃知亦仇所作按此题名在天井碑后所云书文者书碑之文不独书此题名也
　　郙阁颂　　建宁五年　集古録目云在兴元字原云磨崖在兴州宋之兴元府今为汉中府兴州今为略阳县属汉中天下碑録云在汉州什邡县汉州今为汉川州与什邡俱属成都府此碑今重刻在略阳则不在什邡可知碑録误也　额题云析里桥郙阁颂六字为二行碑式云文十九行行二十七字太守汉阳李翕平阙颂后又有诗并别行又有数行刻年月及书撰人石师姓名余家有旧拓本无此数行重刻本有之其曰从史位【缺】　　　字汉徳为此颂者隶释证以天井题名谓即仇靖是也其曰故吏下辨【缺】　　子长书此颂者天下碑録以为仇子长名绋未知何据岂作碑録时其三字犹未阙耶但重刻本字甚拙恶比之旧拓本已尽失其真集古録跋李翕作李防曽南丰跋此碑云翕字残阙不可辨欧阳永叔以为李防余亦意其然及马瑊中玉得此颂以示余始知其为李翕永叔于学愽矣其于是正文字尤审然一以其意质之遂不能无失则古之人所以阙疑其可忽欤
　　灵台碑　　建宁五年　字原云在濮州雷泽濮州今属东昌府雷泽县今废有故城在濮州东南一百里即汉成阳地后汉书郡国志云成阳有尧冡灵台水经注云成阳西二里有尧陵陵南一里有尧母庆都陵称曰灵防有汉成阳令管遵所立碑即此碑也集古録目云在曹州济隂曹州今属兖州府济隂县即今曹县后汉书郡国志成阳属济隂郡叔弼葢误以汉之济隂郡为宋之济隂县也　额题云成阳灵台碑五篆字按碑灵台上立黄屋尧所奉祠亡新礼絶廷尉仲定奏治黄屋济隂太守审晃成阳令管遵辅助成之故立此碑水经注以为管遵一人所立非也集古録作尧母碑
　　灵台碑隂　隶释云治黄屋者二十八人作碑者十五人凡诸仲三十一人异姓者四人其间称美仲阿东代羣从出钱数十言其末又载工师仇福事亦数十言
　　仲定碑　　熹平元年　金石録云在濮州雷泽　额题云汉故廷尉仲君之碑按碑有云表祠唐尧为汉祈福又云为廷尉卿托病乞归脩灵台黄屋盖即灵台碑中所载之人也
　　东海庙碑　　熹平元年　金石録云在海州今属淮南府即汉东海郡朐县也隶释云予官京口日将士徃来朐山者云海庙一椽不存不复见此刻矣　按碑永夀元年东海相桓君脩饬殿宇部掾何俊等欲为镌石桓君止之熹平元年后相满相君惜其功绩不着乃为作颂立碑金石録作东海桓君海庙碑
　　东海庙碑隂　一行十七字其文曰阙者秦始皇所立名之秦东门阙事在史记按碑録有云【缺】阙倚倾即此阙是也天下碑云秦始皇碑东海相任恭脩理祠于碑背刻在朐山此隂是也碑缺任君之名赵氏洪氏皆以为惜乃于此得之
　　吴仲山碑　　熹平元年　字原云在东京今开封府隶释云宣和中知鄢陵县穆延得之于民间　额题云汉故民吴公碑六字为二行碑式云有穿穿在八九行之中文十三行行二十一字后余数行隶释云碑无其名仲山其字也金石録云文词颇拙陋书亦怪而不工
　　鲁峻碑　　熹平二年　今在济宁州儒学　额题云汉故司校尉忠惠父鲁君碑十二隶字为二行忠惠父者其私諡峻后为屯骑校尉而额题司者隶释云汉人书碑或以所重之官掲之司权尊而秩清非列校可比亦犹冯绲舍廷尉而用车骑也额下有穿文十七行行三十二字赵氏洪氏皆云水经注亦载此碑而误以峻为恭今按水经注所载乃石壁画象非此碑也金薤琳琅云郑夹漈谓此碑书于蔡邕考徐浩古迹记及他字书未闻邕尝书此不知郑氏何所据也
