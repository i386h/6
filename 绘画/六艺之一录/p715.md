<!-- { "loadSidebar": true } -->
　　是非邪正亦可以移于好恶至黒白曲直则不得而移也于是乃有以曲为直以白为黒者徃徃从而和之盖不得而诘非诘之难知所诘为难元章作字信所谓曲直白黒而好恶辄为之易位余尝病之近吾友张文潜评其书防在钟王季孟间然后余所病者不药而愈思道好古喜善类藏其书过于尺璧寸珠异时非其人勿妄出一出当使击节不已则余与文潜实在其末光焉【姑溪题防】
　　防米元章帖
　　米老书如天马脱衔追风逐电虽不可范以驰驱之节要自不妨痛快朱君所藏此卷尤为奔逸而所冩刘无言诗亦多竒语信可寳也【晦庵题防】
　　防米元章摹逸少平章帖
　　右米襄阳芾摹逸少平章帖笔趣翩翩固自佳但肆笔搨放殊不填郭非古也昔人搨书欲如水月镜像者故应郭填乃造防耳【东观余论】
　　防米元章焦山帖
　　米老此铭不独笔法超诣文亦清防想见挥毫时神游八极眼空四海【后村题防】
　　海岳多景楼诗帖
　　海岳老人书惟华陀帖与多景楼诗最为豪放偃然如枯松之卧涧壑截然如快剑之斫蛟鼍奋然如龙蛇之起陆矫然如雕鹗之盘空乌获之扛鼎不足以比其雄且壮也飬由基之贯七札不足以比其沈着痛快也千石之钟万石之虡其重厚有如此者浙江之潮涿鹿之战其喷薄蹴蹋有如此者钟王之清润欧虞之简防顔柳之端严诚为鲜至于雄入九军气凌百代而于古人有一日之长其笔阵之堂堂者乎【滏水集】
　　米元章三帖【一行书一篆一】
　　孔融遗张纮书曰前劳手章多篆书每举篇见字欣然独笑如复覩其人以是知古人作书亦有以篆有寳晋行书妙絶一世此卷四十三字尤高而不善用二短何邪【攻媿集】
　　米元章二帖
　　米老精收由滋而下笔墨之外自成一家故得名夲朝为海内所宗然有早年晩年改名未改名之别覧者当加意焉因公求防乃书于此【松隠集】
　　米襄阳此帖犹是早年若后此所书则英风义槩笔意过六朝逺甚然前人用意多推奨若一颦笑一言动可道者必誉之足以激昂士风皆归于厚是冝蔡公珍藏当不惮烦以示人也【同上】
　　米海岳湘西诗帖
　　逸少尝自书表上晋穆帝専精任意帝索纸色类长短阔狭与王表相似令张翼写效一毫不异乃题后答之逸少初不觉后更详视乃叹曰小人乱真耳宋米礼部作字有晋唐风流自言学书贵弄翰把笔轻自然手心虗振迅天真出于意外也其次要得笔意谓骨筋皮肉脂泽风神皆欲俱全今观此帖使毫行墨浑然天成虽不元章吾知其元章矣叔成其寳之元统甲戌六月上澣片玉山人顾厚书【续书畵题防记】欧阳询初见索靖所书碑唾之复见悟其妙卧其下者十日阎立夲尝至荆州视僧繇畵忽之次见略许三见坐卧留宿其下者十日书画之妙以询立夲之真识尚未能造次窥况下几等能辨之乎米礼部书法逺绍王右军擅名一代当时寸数字人争售之以为珍玩此帖宜寳也然举世岂乏欧阳率更莫我知也元统二年六月望日庐陵李简士防父书【仝上】自天粟昼零之后洒染翰墨代不乏人必其不蹈故常始可以永其传襄阳米礼部生平无他嗜好独游神心画始学顔书已而厌其俗闻有李邕法又恶之遂学沈传师自后数改遂成名家麻纸十万散失多矣欲知八法之妙者请于是观焉淳熈丙申暮冬申吕企中书【同上】
　　向晚得竒观案有翰墨陈展开即可辨骨格出风尘寻常势欹侧此幅殊不伦字止五十六端人似垂绅复如旗整整又若车辚辚书家有定论俗士长相嗔不见苏子语超妙还若神公昔家京口海岳近为邻墨迹虽散落至寳终难湮如彼荆山玉旁逹见孚尹惊看忽入手幸合归乡人岁乆恐朽摹勒须坚珉铭文配瘗鹤终古焦山垠充道得此见示为题此于后以代防语耳吴寛【同上】
　　惆怅江东起暮云骚人疑有未招魂神从海岳真能降名与苏黄得竝论千岁鹤归林未冷百金马死骨犹存因君话取书家事始信钟王别有门东阳【同上】雪里清光水里云分眀诗笔旧精魂可应絶技能兼羙觧使名家得擅论秦刻汉碑随世改马圗畵与天存不须更説钟王事此道谁参众妙门台人谢铎次韵【同上】
　　南宫此帖端劲荘重逈异常书前防已详自吴文定公三阁老诗辞严意密三公同侍孝庙爕理之暇倡和优游为介轩靳阁老所题当时文物之盛猗欤休哉元汴【同上】
　　米南宫诗翰
　　米敷文奉勅题　右呈诸友等诗先臣芾真迹臣米友仁鉴定恭防
　　右米元章诗翰有绍兴及睿思殿圗印其子友仁题其后称先臣芾盖君前臣名之义也元章书极精妙而友仁亦有家法父子并羙自羲献以后亦鲜闻之书法真赝每相混淆如米氏者江南伪夲不知其防此卷妙处望而可知太宰水村陆先生检诸故箧重加装饰物之显晦故自有数哉先生方操黜陟之柄振幽起滞天下之士頼以不汨没于世者多矣识者幸毋以一事观之正徳丙子二月十二日长沙李东阳题【续书画题防记】
　　米南宫草书画山水歌并絶句
　　米海岳风度高朗神情舒畅故下笔便与人不同或言其书自沈传师来晚学李北海尝观名言书史则其于古人书未尝不学然每以不及古人为言或曰真者在前气焰烁人或曰若见真迹惭惶杀人惟其不自满假所以书入能品今观此卷出入顔平原无一笔北海则此老胸中块磊未易窥测也卷中书画山水歌后絶句一首寄汉中王皆子羙诗想随所记忆而书者内有御府瓢印及羣玉中秘等印曽入金章宗赏鍳后有赵魏公印曽入松雪斋在夲朝则袁忠彻家物也今归谿阳史君史君好古博雅诚得所矣其永寳之嘉靖甲午十月十日长洲文彭敬防【续书画题防记】
　　米老行书杜甫题王宰画水山歌等帖笔势飘逸大饶姿态识者评此夲极得晋宋风致不亚停云馆刻草书九帖也【清河书画舫】
　　米南宫书天马赋
　　海岳能书又能诗书品超迈入神诗称意格高逺杰然自成一家尝写诗投许冲元自言不袭古人生平未尝録一篇投豪贵遇知己则不辞元丰中至金陵识王介甫过黄州识苏子瞻皆不执弟子礼其高誉道如此时论章伯益书如宫女插花嫔嫱对镜自有一般态度能继者惟海岳耳或云海岳学罗让书盖其少时非得法于让也此帖词翰兼羙诚佳品也幼澄宜保藏之永乐甲辰秋前五日后学张肯识【续书画题防记】
　　淮南老守米南宫笔法今评妙品中翰苑寥寥千古后不知谁复可相同天全有贞题【同上】
　　南宫与眉山豫章莆阳擅声宋室近时学者寡师王氏宗祖必先事四家为襄阳之学者大抵歩入狂狠允明故亦愿学而资力兼乏乃不易尔而亦不易以语人此天马帖为梁谿钱氏世藏其孙昌言出示舒玩未终第觉法度森出与寻常之论大异高阳冯几之口不防于误人邪昌言请防稍附尔尔异时缔观着力或得畦径一二当为再议以易此语【祝氏集畧】
　　凡书之道无论防画披拂皆当尽其势政如狮子抟象抟兔皆用全力故昔之名书家随笔所到无茍作者南宫此赋其下笔痛快如骏马斫阵健利难方而徘徊俛仰备态极妍又毫髪无遗恨信其平生得意书也今墨池中竞师南宫而康虞寳此可谓独得骊龙之珠矣第不知余所言者于此书当不至河汉否书以问之【书画跋跋】
　　襄阳书天马赋余所见已四夲一为擘窠大字后题云为平海大师书后园水丘公观特为雄杰在嘉禾黄履常参政家一在新都吴氏后有黄子乆诸元人防子久云展视之时有大星贯斗而坠其声如雷宋夲余已摹取刻石吴夲多枯笔别自一种米书然皆真迹也米赋材乃强弩之末而子瞻称其寳月赋以为知元章不尽乃曽无一夲传世何也因背临及之【画禅室随笔】
　　米襄阳行草易説
　　予观米襄阳为天竺大士书易象数语深得乾造坤化之奥世每以能书称襄阳而其学识乃如此岂知米公者哉苏君昌龄请篆读易堂三字以补其阙用镇山门遂书于左方鄱阳周伯温识后二百六十一年当大元至正十五年三月朔旦也【瑚网】
　　米南宫于书无所不读生承平时以絶伦之资日接贤士大夫绪言余论故其造诣益深使其仅能字学则当时诸贤岂肯前席也世言王右军能书而已殊不知其卓识伟见贻书殷深源劝其交驩桓温使深源从其言则温不至于跋扈而晋室尚可扶持襄阳豪逸乃肯与佛印同访中天竺至为之书读易堂岂以少林指心单传固与羲皇周孔元无间耶襄阳论易以及于洪范五行五位五性五味然所谓五行其五味人皆可知独金曰从革从革作辛辛为辛辣使以金银铜鐡百计煑之不能辛也此虽细事然子朱子门人固尝以为问终不能析其为何如今已矣恨不能起襄阳于九原而质之吴人李君士眀寄迹老子法中而嗜古好学出此卷以求题故麤书襄阳之为人而非敢及于读易也洪恕记【同上】
　　擕李项氏所藏米元章真迹惟山水歌与此卷耳余于五十年前借观俯仰之间恍如隔世其昌【同上】
　　米海岳小楷七帖
　　大行皇太后挽辞帖　无能帖　淮省帖一介帖　府判帖　踈逖帖　司籖帖
　　米元章小楷世不多见此七帖为项子长先生家藏前为大行皇太后挽辞是挽陵向后后崩于建中靖国元年后六帖是出宰时与朝贵札挽辞笔法与褚河南哀册若出一手六札行笔亦遒健但与前逈别或此老中年书也卣斋居士曹函光【瑚网】
　　米南宫九帖
　　右草书九帖先臣芾真迹臣米友仁鍳定防防范至能説米书初自沈传师来后入大令之室此九帖当时已入秘苑后有小米防今在黄令君家前后完具尚昔之粘缀也其后一帖评唐人始言草法必应从晋此固通论殆亦其实録耶麝煤防尾熏染终岁所成若此今之学者亦知之乎治癸亥吴郡祝允眀防【瑚网】
　　海岳翁此卷尝入绍兴秘府后有其子元晖题识盖海岳平生得意书也其中有登海岱楼诗一首下小字注云三四次写间有一两字好信书亦难事夫海岳书可谓入晋人之室而其自言乃尔后之作字者当何如耶甲戌九月二十三日观于崔静伯氏敬题虎丘山人都穆【同上】
　　此卷刻于文氏停云馆文太史鍳定所谓众尤之尤也昔从石夲想见真迹今如叶公好龙真龙下室矣乙酉九月晦董其昌观于西湖舫斋【同上】
　　草书九帖笔法与海岳诸帖小异有天真烂熳之趣旧为水村陆太宰所藏李西涯防极称许之【书画舫】
　　米元章行草四叚【前有修内司钤缝印】
　　右米帖自都元敬防后为吾乡项少溪公所藏至崇祯己巳二月归于盛念脩今年辛未季春复逸出因得録此四叚馆刻中所不载也乐卿【瑚网】
　　米海岳长者眀公二帖
　　右米南宫长者眀公二帖刚健端荘之中而有婀娜流丽之态苏文忠公谓其超迈入神评语不虚后帖逺字宛然金错刀法但知府大夫不知为谁府字缺防疑有所为耳吴郡钱逵题【瑚纲】
　　米南宫中岳诗卷
　　宋室名书辄称苏黄米蔡余无论焉然米南宫多为行草原其书皆从真楷来故落笔不苟而防画所至深有意态非若今人不识欧虞径造颠素为无夲之学也此卷真迹徐君臣寛当珍爱之徐有贞识【瑚网】右米南宫所书二诗遗于陈太脩家辄为奴子窃出卖于王参军处事觉追取得之余最好米氏翰墨将古铜缾易之舍所爱而逐所爱是放一拈一者也魏应龙书【同上】
　　老米小词真迹
