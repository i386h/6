<!-- { "loadSidebar": true } -->
　　天涯倾盖意如何落日津亭感慨多客自风尘辞大漠雁先霜霰度长河青枫树杪悬帆影白雪尊前击筑歌别后不愁芳信杳春风应许到烟萝晋生滕季达
　　潘芝田送少石诗帖【草书】
　　送少田汪先生南还
　　衞水溪头问去舟关河砧杵汉宫秋西风短棹人千里落日长亭酒满瓯呉地烟花豪士乐楚天风雨故人愁临岐怕上危楼望极目湖山怅逺游芝田潘鎜书
　　郭菊轩寸善堂诗帖
　　人生具万善积之贵朝夕不观江河水广大由涓滴不观合抱木养成自萌拆积善茍弗懈由贤入圣域郭镇
　　陈谊寸善堂诗帖
　　纎善不可弃累之若层台树徳本食报古人无此懐黔敖万金产饿夫耻嗟来富弼在当路赈饥讵难裁罗君无厚禄衡门閟蓬莱研究岐黄书百氏从兼该防穷闵孤寒重义多轻财抱疴往求治惕然方寸开月培复年植小木成翘材悠悠太湖水东逝无西回湖水有时涸庆门无替哉宛邱陈谊
　　鹤仙榴花诗帖【行楷书】
　　咏榴花一首呈西峯先生是正
　　榴树秋来更着花一枝红艳倚屏斜不禁迟暮侵寒雨尽吐芳菲散夕霞醉后折来惊客鬓梦中归去惜年华武陵桃树渔郎识又负西风八月槎鹤仙仁顿首
　　倪鸿宝晴山诗
　　晴山防不上多烟一味幽清澹逺天最爱长松松下水秋光都在钓鱼船　题画似玉斧老公祖元璐
　　曹能始花朝社集诗
　　倚仗芳春物外寻城隅浑似入山深百花放尽空生日乱石冲开即故林诗酒虽然娱蔗境水田犹未露秧针座中若有栾巴术噀墨偏宜戏作霖　癸未花朝社集有介词丈涛园请正学佺
　　黄石斋簮笔披襟之印【草书绫本】
　　簪笔不尽意披襟一喟然涓埃臣子里肹蠁古人边要不慙灯火何须论俸钱长戈与白石往往谢流年
　　释一初【守仁】螺山隠士歌
　　螺山有隠士飘然仙者徒朝游螺之巅莫息螺之隅红尘拂落身外事白头读尽人间书不骑琴髙鲤不钓任公鱼手披演雅篇架列山海图蛾司漫给五斗黛蛤浦岂羡双明珠槐台封侯笑蝼蚁楚关脱网怜蜘蛛人言大隠隠朝市小隠螺山无不是何物老病香山翁隠作留官良可鄙酌螺之杯饮螺几坐对螺山净如洗钿屏矗矗镜边来佛髻峩峩望中起干林飞翠散晴空半岛寒云浸秋水我寻螺山居遂识螺山路一见螺山人再诵螺山句纷纷草堂文悠悠遂初赋丈夫无逺谋千载何足慕我本逍遥人亦有罝网虑买山每寄沃洲书寥落江乡叹迟暮江乡寥落不可留便当卜尔山之幽安得神鼇负山去共踏青螺海上游
　　姚少师【释遒衍】诗翰
　　白云生江海客广陵不归今十年雁书未到风尘隔落日淮南亲舍违每望东道白云白焦桐夜鼓天地愁银雁纷纷随瑶席璚花梦落楚天寒萱草春深露华碧白云生尔孝不负亲尔忠宁负国读书只足记姓名学剑须当万人敌白云生勉尔力犯龙顔请恩泽纵不能取封破胡将军万里侯亦不失汉家良臣二千石胡为乎痛言不上贾生书辛苦尚驰毛义檄我亦天涯倦行役慈母上堂年半百为君重赋白云篇激烈长歌转凄恻右白云生歌为王履道赋懒阁翁
　　牛衣卒隠者流一贫宁苦困田野挟防不肯干王侯十年从军不得志归来自饭溪边牛牛衣为衾石为枕雷鸣鼻息春醒来复梦梦复醒不知蝴蝶为庄周又安知鲁迁郜鼎秦焚舟晋盟践土齐葵邱战国苏秦何足道黄金用尽空貂裘汉家王章不解事妻儿对泣良可羞牛衣卒褶袴不掩胫破防不恋头生不逢尧与舜禅焉能蹙蹙增烦忧夜漫漫风飕飕东方苦未出长歌且卧南山秋　右牛衣卒为王景序赋道衍
　　姚少师五言诗帖
　　我本岩壑人不乐城市住从来礼法踈自得山林趣山林有何好窈窕忘世虑素积洞口云绿蔼沙头树深林暮烟集长空孤鹜翥逺峯疑有无飞瀑如雨澍其中隠者居茂宻堪旅寓安得天随子游从随杖屦逃虚
　　邢夫人【慈静】自述诗帖【行书乌丝防纸本】
　　侬自闺房处女子闻君博览通古史归君薄海宦游多光阴几度如弹指万里黔方曲路长松栢森森云杳茫辽阳刀剑如林宻征马南催鬓似霜何知君病抱沈疴与君报国酬英主日为三苗乱我黎君家呕血归幽旅不见夫君旧日容惟思携手君所言君家何处侣烟霞白云来处空舒卷独伴遗儿还故乡修途万里多炎凉昔去云拥驷马车今日孤舟住夕阳子母寥寥泪暗流几畨欲葬江鱼腹忆昔白头人去时依稀防首将予嘱教子朝夕名未成春光不驻东流急小庵日日拜空王百鸟啼声惊梦长觉来犹是泪千行思君不见空断肠君家功若小邱山谁与夫君奏庙廊平生功绩皆湮没侬身何自见君王恨杀乌纱能误人始知名利如罗网春去秋来愁又结坐看衰草心憔热杜宇啼我心中悲我啼杜宇枝头血慈静自述
　　玉台翰墨余芳【珊瑚网】
　　洞天去人九万里凉风吹云天似水珠扉髙啓赤霓翔氷帘漾中素练举碧花瑶草簇防干张君危坐听啼鸾翠蜃吹涎作楼阁青田小龙耕晓烟璇宫桂花秋露滑呉刚玉斧香凝屑绛节髙飘阿母来藕黄衫子翠罗鞋晏香鸣筝婉华舞笙歌沸空拥吹台自向东王一巵夀啾啾白麟天半走贝阙人归龙夜吼　右天上謡东海徐媛小淑氏
　　鸣蝉寂无声闲夜凉颷发薜荔覆檐楹叶际见孤月流光入房栊徘徊照华发抚景一长嗟终古谁不没弃世学神仙徒劳链金骨寒山赵氏陆
　　华衮轻于一字褒侬家姊妹出蓬蒿媿无芳躅追彤史浪得虚名动彩毫　广陵云涛烟鬟氏
　　花牋处处有侬名欲动春风欲啭莺对月瞻云吟秀句幽闺一倍使人清适楚玉液纎黛氏
　　绮牕得听梅花弄至今暗香犹袭人也小女朐姝告借秋鸿新谱特遣婢子顾影叩领赠戴氏二姬一絶附正云鬟月面两相宜涛作秋波液是脂我见犹怜而况若江妃汉女莫猜疑　外曲中衞宛若杨三秀作容録呈一品题之眉社女弟张徽卿
　　明贤诗翰合卷
　　凝霞阁鉴藏明名公诗翰
　　野寺垂杨里春畦乱水间美花多暎竹好鸟不归山城郭终何事风尘益驻顔谁能共公子薄暮欲俱还　髙阳许初元复
　　青天嵯峨拥髙峯江光倒映千芙蓉长松窅窕昼无日飞泉迸出深林中绿树倚石标仙客吞吐江山与邱壑沈先生丹青手写出意态殊纵横千年不改秋山色万古翰苑流芳名淋漓翠黛展此幅身在匡庐与天目济南李攀龙
　　谢却尘凡水上居推筵徧爱八窻虚橹声长杂书声度波影遥连云影踈客至烹茶沽市酒兴来垂钓羡江鱼多君佳趣虽云异终向林泉乐有余　刘谦
　　池馆清虚落照红麻衣凉拂蓼花风惊鸥厯乱平沙外老树含牙曲水通过雨山光清似洗涵秋江色碧如空唱桃山女隔山采纎步行云入紫峯　琼
　　维津薮漫江东渺渺三洲烟雾中云黒蛟龙喷凌薄天青日月度虚空山藏林屋阴符秘水接咸池灏气通防鹢朱旗留胜赏千秋文藻仰名公
　　东南襟带灌羣川汗漫遥将银汉连吞吐云霞朝浴日动摇星斗夜涵天潜蛟乱卷千重雪孤鹤斜冲万顷烟桂树参差瑶草绿浮游真欲接飞仙　右太湖二首王守
　　春湖万顷玉溶溶桥上春山翠扫空神女月明珠返浦仙人云晓笛迎风花枝香覆琳宫外草色青迷紫洞中思桂一颿凌絶顶看图翻愧赋难工
　　踏破万山云言采千歳药归来春暮时杏花几开落木落逺山出天空云似低朝来赋秋兴结社过桥西野鸟穿窻过流云拂座来有时复对月懐抱得无开陈銮书
　　江头春色晓重重万树桃花带雨浓随意寻芳出门去隔溪人语水声中　独坐溪亭酒半酣闲看春色在江南沙燕舞风斜日里晴烟漠漠栁　近作二首上禹门仲山王问
　　幽人每爱南村树背郭诛茒结小堂靖节归来存菊径少陵老去卜林塘茶烟冉冉晴当戸萝月纷纷夜到床何日杖藜寻酒伴悠然觞咏赋羲皇　豫章胡俨长溪东注碧流清观水能令道眼明暖浸栁花浑濯锦净涵星斗若围枰放歌自得林泉趣拂钓相忘物外情泉石徜徉无俗虑年来惟卧白鸥盟　我斋沈璐地属无桑流水濵青山白屋一闲人帘钩皓魄先迎月宅近阳和早领春不到西陵无别业自知仁厚有比邻清秋相约荷衣去放棹沧洲探白苹　震川归有光逺迹城市间筑室傍林谷西邱俯檐楹流水通淇澳烟霞曳岩穴晨光谢晴旭轩敞见平畴身闲理耕牧鱼鸟日相亲声利不同躅时曕天际云或逐溪上月车辙往来稀禽言相和续花开绕林春草长縁溪绿世事竟无闻所居乐幽独　海濵浦南金
　　溪上风轻云淡溪头栁媚花明借问谁家茅屋长闻鹤唳琴声　雪霁瑶林矗矗沙寒白鸟双双腊尽酒香麴瓮月髙梅影陂塘　观察张志撰
　　明光九级尽琉璃为答功讵惜赀地异赤乌寂教后基同白马碣名时鹫峯直与诸天接凤阙翻从下界窥登罢欲书多寳事奈无江总善题碑　右报恩寺浮图皇甫百泉
　　把酒登楼明月夜交游不似去年亲踈花欲折偏忧雨北雁初来又送人稼穑有秋烟火少兵车无战羽书频却怜醉里丹枫叶似与吟翁着意春　谢时臣
　　日日寻源绕白云也怜童子每辛勤秦郎好事能成约陆羽无嫌许见分汲取岂辞风雨阻往来宁避虎狼羣几回小集秋林下石鼎茶香涤酒醺　谟次作
　　画桨双扶一叶舸常时载酒泛沧波清风明月情无限水色山光兴最多杨栁岸边和雪钓蒹葭影里扣舷歌尘涂扰扰劳形役为乐如君有几何　友云
　　舞罢寻芳去花枝借粉香浅红添醉色稚绿助新妆扑蝶关春恨听莺去昼长武陵仙路杳何处问刘郎　右赋得花间美人周绳祖
　　湖水满秋碧重桥寳带分人归青草渡帆落洞庭云山倒西南影鲸吞日月文尊前莫辞醉选胜重殷勤　右寳带桥作书于莲石斋商谷居节
　　江碧云轻楚甸秋美人天逺思悠悠可怜空谷孤芳冷绿佩清香无那愁　顾问
　　六十年来鬓未丝优游林壑澹无为青山满戸樽盈酒此是君家得意时　钱谷
　　天寒云冻地欲裂飘风袭人草木折深崖堕氷翻白雪长谿滚滚水如立溪边古树烟火断茅檐重闭无人迹中有老僧太竒絶独舸悠悠自鸣枻笠头垂垂散珠粒衲衣片片沾璚屑短盖那能障回飚手脚半皴唇齿齧罟舟渔子尽入溆笑杀老僧太痴劣冐险无求自得意举世宁能论巧拙子卿氊食非人愿蔡州半夜真人杰按图令予三叹息灞桥之思今已灭　嘉靖癸巳夏至后少华山人复初书于紫芝阁
　　柴门寂寂掩青芜空谷音徽听欲无一水故人通尺鲤九霄仙令拥双鳬河南宅【阙】登龙句郢里人归和雪孤早晚课书传画省于今淑问满新都　答丁明府王世贞
　　玉漏初残曙欲生千官端笏华清烟消碧瓦参差见月晃金门上下明仙仗乍移双扇合侍臣徐退万花迎孤忠自许酬真主况复簪缨际太平　春日早朝之作丰南禺
　　嵩岳盘云陟处危羣峯那敢向争竒周圭日倒千寻影汉栢霜封万歳枝野色中原龙战地乡心南国雁来时西行不散登临慨一与缑山子晋期　中岳一首从中岳之麓西去为缑山故及之莫如忠
　　鸡鸣何如矫矫拂羽东乌未光落月承宇志士反侧闻之起舞此生何为蓬累踽踽振吾衣裳坐以待旦壬午春二月廿一日书于白龙潭舫　莫是龙
　　秋日幽寻物外期行行出郭得招提官闲自觉红尘逺地胜何妨白日迟云散空花堪结社凉生别院试围棋皇都车马纷驰逐只隔城闉已不知　文彭
