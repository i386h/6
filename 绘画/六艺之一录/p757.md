<!-- { "loadSidebar": true } -->
　　张翨字翔南其先睦人徙居檇李博学强记属文敏捷好为竒涩语而切于理正书宗晋【书史防要】
　　翨书大字如斗终日挥洒不倦盖其所长也【呉中人物志】
　　沈宗学
　　沈宗学字起宗隠于炼墨自号墨翁博学善书能作径尺大字詹孟举评其书兼欧虞顔柳有冠裳佩玉气象　子贵成字志道亦博学能书【呉县志】
　　许鸣鹤
　　许鸣鹤字暨广庐陵人官中书舍人受业詹孟举之门行草沈着可爱【书史防要】
　　沈世远　何琮
　　沈世远何琮皆不知爵里大抵洪武初人多法赵【詹氏小辨】
　　谢章
　　詹同谢章隶书歌云君不见天雨粟泣魑魅苍颉制字泄天秘蝌蚪之文乆茫然史籀秦斯两相继大小二篆生八分此后六书从简易邕邈隶字近古淳羲旭行草纷如云谢章读书隶更好使我见之过所闻不求妍巧自竒拙禹鼎周彞文防缺连昌宫中坠井赤壁江底沈沙鐡鱼鱼雅雅锥画深一字岂但值百金冠冕佩玉古君子天生古貌多古心春蚓秋蛇世交错嗟我毫端乆荒落墨池风暖白日长正欲相从谢章学【天衢舒啸集】
　　陈元达
　　宋濓耘庵铭曰良乡丞陈谦嗜学弗倦慨然有志于事功陈翰林元达以飞白书其憩止之室曰耘庵【宋濓翰苑别集】
　　胡朝翰
　　方孝孺黙山精舍记云余年十七八侍先君守济宁夀昌胡君朝翰自太学来分教鲁诸生能为诗执笔作行草书蜿蜒满纸余私敬爱之【逊志斋集】
　　陈远
　　陈远字中复一字中孚从中书左丞韩伯高受易工书法有晋人风度太祖时为文渊阁待诏【张时彻宁波志】
　　陈孟颙
　　陈孟颙中复子善书【吾学编】
　　胡翰
　　胡翰字仲申金华人太祖召见除衢州府教授洪武乙酉纂修元史书成赐白金文绮辞归卜居长山之阳学者称曰长山先生【应廷育金华先生传】
　　王世贞国朝名贤遗墨有胡翰书【弇州续藁】
　　王亷
　　王亷字希阳丽水人洪武初荐入翰林修史书成授太子説书累官至陜西左布政字宗韩择木兼精篆隶【何镗括苍志】
　　焦伯诚
　　焦伯诚华亭人洁身修行教授于乡通五经尤工于书【松江志】
　　朱应辰
　　朱应辰字文奎与杨维桢游洪武初辟郡掌教为文烦而不猥诗工长句篆籀法古尝命书符印【开国臣传】
　　乌斯道
　　乌斯道字继善慈谿人文尚体要尤长于诗兼精书法小楷行草各臻其妙国初荐为江西永新令
　　陶琛　陶继
　　陶琛字彦珩有文学洪武初以荐为儒学官志尚髙防工古篆书多得籀法　子继字伯承枝江知县亦有能书名【皇甫汸长洲志】
　　卢充
　　卢充字次农熙子文学得于家传以能书荐留诰司【苏州志】
　　李汶
　　李汶字宗茂博学多才善汉隶国初召为史馆编修与修元史授巴东南和令晚年归隠乡里扁其所居曰兼山艮所号石泉翁尝集蔡邕书成四言古诗以训其子宁门人张中谓其结体遒劲笔势飞动若长鎗大防交驰其壮且武也若商彛周鼎之铭其文甚古也【李蕙太平府志】
　　胡泰
　　胡泰字志同号云松巢洪之南昌人善真草书能文洪武初寓居万载县之涂泉【呉敬万载县志】
　　黄瑛　黄铨
　　黄瑛字良润一字玉田句容人洪武初由明经及字学授应天府学教授益苦学书法造诣精妙　子铨字衡可洪武间亦以字学选入翰林【江宁府志】
　　袁复
　　袁复字仲仁博学工文尤善晋人书法国初为大理少卿【寳应志畧】
　　陈升
　　陈升国初以能书举为吏部主事【寳应志畧】
　　陆颙
　　陆颙字伯瞻闿之弟洪武中由明经辟举任礼部主事永乐中奉勅建湘献王碑屡献诗文字画太宗以三绝称之【兴化志】
　　沈元素
　　沈元素古田人元初赴都写金字经授福州教授后谢归洪武初举授古田学训书篆琴画皆工后擢佥宪【刘曰阳古田志】
　　刘檝
　　刘檝字子川吉水人善楷书有才名洪武三年以明经征授部主事迁工部主事【周广吉水县志】
　　张宗华
　　张宗华字颖之沙县人清介绝俗博学善文词尤工书法为时所重评其书者谓如秋云卷雨苍石纒藤洪武中以懐才抱德举诏再征以老辞【谭耀沙县志】
　　郑煜
　　郑煜字宗晦郑杓子洪武中辟兴化县训导天才逸出长八分书【闽书】
　　呉懋
　　呉懋西安人洪武初以苏州知府左迁大冶知县工楷书【湖广总志】
　　俞友仁
　　俞友仁钱塘人洪武辛亥进士为襄阳县学教谕博通经史善草隶书尤工于楷【湖广总志】
　　呉存
　　呉存南昌人洪武初领乡荐授刑部主事歴湖广参政有才名善吟咏长于草书【湖广总志】
　　叶昭
　　叶昭字子宣星子人通经术能诗文善隶古洪武初为南康府训导【林庭防江西通志】
　　章复
　　章复江西鄱阳人有学行能文章尤工书翰洪武初为全州知府【程廷珙广西通志】
　　林奂
　　林奂字元美懐安人闭门读书书法遒美国初被荐于有司以瞆眊辞【闽书】
　　粘鹏
　　粘鹏字时举武邑人工于诗辞尤善草书篆籀洪武庚午举人除四川阆中教谕取入翰林【黄试武邑县志】
　　朱吉
　　朱吉字季宁昆山人洪武中被荐授户科给事中以善书改中书舍人迁翰林侍书出为湖广按察佥事【昆山人物传】
　　朱定安　朱永安
　　朱定安字士隆吉长子精楷书尤工古篆得周伯琦笔法尝积其书草瘗之名篆【方鹏昆山志】定安弟永安字士常博学工诗文善真草书得晋人笔法嗜古书购蓄甚富【同上】
　　刘敏
　　刘敏字孟功长洲人洪武中荐授德清知县后以善书荐征入翰林拜中书舍人【苏州志】
　　章昞如
　　章昞如能诗善楷书仕至中书舍人【松江志】
　　徐济
　　徐济苏州人洪武中知邵武府工楷书【邵武志】
　　胡时
　　胡时字子俊上杭人善诗工楷书洪武间授本学训导【伍晏汀州志】
　　林观
　　林观字用賔闽人洪武中隠居不仕善隶书【闽书】
　　屠任
　　屠任嵊人家贫力学善诗文兼精篆隶洪武间任萧县训导迁河南武陵县知县【绍兴志】
　　岳彦高
　　岳彦高号雪樵古色目人太祖时为云阳令免官流落江湖因家武塘精懐素草书【章士雅嘉善志】
　　顾孝渊
　　顾孝渊以孝友称善草书宗雪樵后从事藩府以诖误迁文安【倪玑嘉善志】
　　胡琏
　　胡琏洪武中以楷书任工部主事【鳯阳县志】
　　郑金
　　郑金字公济常熟人洪武二十四年由明经授大理评事进监察御史陞广东按察使改福建能诗善书翰【邓韨常熟志】
　　呉原頥
　　呉原頥宣城人博学明经善诗文隶书洪武间为宁国府训导歴国子博士致仕后应召修书成乞归【分省人物考】
　　芮麟
　　芮麟字志文宣城人洪武间知台州府谪戍边后以荐知建宁府为政有古循吏风且好学不倦尤善楷书【分省人物考】
　　王佐
　　王佐定远人笃学好古凡法帖名画多能鉴定善虞世南书洪武时以才为镇抚【开国臣传】
　　呉植
　　呉植字子立严州人以处士征授藤州知州自号白玉壶善草书【严州府志】
　　都嗣成
　　都嗣成字文信善书有晋人笔意自号省庵【呉县志】
　　徐彦
　　徐彦华亭人工草书善骑射【松江志】
　　杨仁夀
　　杨仁夀号渔隠天台人寓松江字学鲜于枢得其风韵【松江志】
　　金颖伯
　　金颖伯从俞紫芝游防于经学工书为人清介雅饬【秀水志】
　　李善
　　李善字性初宜山人结茅隠居精楷书逼真晋人【王文炳庆远府志】
　　张谷
　　方孝孺感旧诗云杯酒论心有几人天台张谷旧相亲近来诗句多竒语书比藏真更绝伦【逊志斋集】
　　方孝孺
　　方孝孺字希直一字希古宁海人洪武二十五年擢汉中教授蜀献王聘为世子师为名其读书之庐曰正学皇太孙即位召为翰林博士进侍讲寻陞学士靖难时以死殉【吾学编】
　　希直不以书名而刚方不折之气流溢笔墨间【弇州山人藁】
　　徐辉祖
　　徐辉祖中山王长子初名允恭太祖赐名辉祖嗣魏国公尝侍懿文太子学通经书大义从詹希元学书善书大字建文君特见信任文皇即位勒罢幽系卒【吾学编】
　　陈性善
　　陈性善名复初以字行山隂人洪武十八年进士授行人司副改翰林检讨善楷书召书御前他中书见上威严颤不能笔独性善动止端详称上意赐酒留禁中竟日累迁礼部侍郎靖难兵起以副都御史监军灵璧与彭与明等皆见执朝衣而沈河【吾学编】
　　郑恕
　　郑恕字本忠仙居人能赋诗善书画好古博雅家甚贫一介不妄取日与生徒讲论经理高风劲节一时敬向宁波知府礼聘为昌国训导未几知萧县靖难师破萧恕死之【吾学编】
　　王艮
　　王艮字钦止吉水人建文时进士官翰林修撰为人正身饬色不可玩狎诗词警永字画精妙为文雄伟光彩燕兵渡淮服脑子卒【吾学编】
　　龙镡
　　龙镡字德刚万载人问学该博长诗文善草隶洪武中为浙江按察使谪知长洲县寻陞晋府长史靖难师起不屈死【呉敬万载县志】
　　董伦
　　董伦字安常恩县人侨居宛平质直有文学从游者称为贝川先生洪武十五年征为右赞善建文即位拜礼部侍郎兼翰林学士【山东通志】
　　董伦篆宗周左丞【书史防要】
　　唐之淳【肃子】
　　唐之淳字愚子以字行博闻多识为文蔚赡有俊气长于诗而善笔札洪武中屡有欲荐之者谢不就建文即位召拜侍读预修书事【逊志斋集】
　　周昉
　　周昉字元亮号草庭读书乐道以古人自期诗文典雅作小楷得晋人笔意【杭州府志】
　　程辂
　　程辂字伯衡江西新城人精书札尤长篆隶号东臯处士【新城县志】
　　姚广孝
　　姚广孝长洲人幼名天禧至正间为僧名衍字志道好读兵书尚谋畧兼为诗学书靖难后为太子少师赠荣国公諡恭靖【吾学编】
　　广孝书法古雅全以筋胜【书史防要】
　　姚少师书刘太保诗
　　元刘太师诗一绝国朝姚少师所书也刘姚俱隠于僧刘瑞州人名子聪号藏春居士改名秉忠佐世祖建号立国为国朝驱除今京都地是也姚苏州人名道衍号逃虚老人洪武间以高僧征事文庙潜邸参谋赞成大业其改名广孝世传以为御笔所定也两翁虽遭际不同迹颇相类观姚书刘作有契防之意焉陈锦衣用明持以视余两翁皆天下竒士其学余则不能知后有具法眼者不知作何等观也姑书此以俟【懐麓堂集】
　　姚少师诗翰　逃虚老人五言诗帖【见式古堂书画彚考】
　　姚继
　　李东阳云少师一帖小楷书称侄继代书少师赈济还呉见酒帘字问知一少年书呼而见之养以为子太宗官之至太常少卿是代书此跋者也【懐麓堂集】
　　解缙
