<!-- { "loadSidebar": true } -->
　　碑在今陜西布政司乃汾阳父敬之庙碑文与书皆出鲁公手以一代伟人之家庙非得一代伟人之书不足当之可称古今二絶碑隂载汾阳兄弟九人皆列大位不止史所传幼明一人也所载汾阳封拜亦与史小异
　　顔真卿书臧懐恪碑
　　臧将军碑视鲁公他书差劲峭且石又完好锋頴都具墨寳也
　　顔真卿书东方朔赞
　　此讃在山东陵县书法较他刻更严整余以曼倩生平极恢谲后世乃有以极正之笔书其讃者使曼倩见之当为骨竦
　　顔真卿家庙碑
　　碑在西安文庙文刻四面制作精工鲁公忠孝植于天性殚竭精力以书此碑而竒峭端严一生耿耿大节已若显质之先人矣
　　顔真卿八关斋会碑
　　八关碑在归徳府字法大径三寸许方整而有风致视他书更胜余向年官汴城于故家得一不防本后督饷彼中亲至碑下见石尚完好今为时三十年于宋长公荦搨寄此本乃碑之下段已尽泐落不胜怃然
　　顔真卿书宋文贞璟碑
　　碑在沙河县书法方整中带有虚和视他书稍异尤为可寳余以崇祯己卯于役河南亲至碑下见石虽渐泐然规画尚可抚摩因搨一纸置舆中共晨夕者经年近鹤少司马逹搨赠此本大不如二十年前者矣
　　顔真卿多寳塔碑
　　鲁公诸碑惟此字法差小平昜近人故学书家无不收置一本王元羙云贵在藏锋小逺大雅不无佐史之恨其言诚有然者
　　顔真卿华岳题名
　　欧阳文忠集华石题名自开元至清泰五百余人今存者止鲁公二石每见人妄希托石以传而不知石终托人以传耳昔鲁公每游名山必刻已姓名一置髙山之颠一投深谷之内曰焉知后世不有陵谷之变耶古人重名所以重其身今人不重其身只因不重名耳
　　顔真卿麻姑仙坛记
　　抚州有鲁公仙坛记字形大如指顶笔笔带有意鲁公最得意书也不知何时毁壊世无见者余收此本得之故恭顺家宋以前搨楮墨精好最所秘惜至行世蝇头小书乃庆厯中人伪书载金石録而今举世奉为楷模误矣杭州姜滙思有宋搨大观第九本帖余家正少此乃持以换仙坛本去今所观者乃忠义堂中本耳
　　欧阳文忠云顔公忠义之节皎如日月其为人尊严刚劲象其笔画而不免惑于神仙之説释老之为斯民之患也深矣
　　顔真卿争坐位书藁及二祭文藁
　　宋搨鲁公坐位帖及二祭文皆手稿也而坐位一帖尤米元章所极力规橅不能得其彷佛者盖其书郁勃竒宕浑以天行而无迹可求故令人自逺也鲁公与素师论书素曰如折钗脚公曰何如屋漏痕素抚其背曰得之矣公所得于悟后者尽露三帖中矣
　　顔真卿鹿脯帖
　　宋搨鹿脯帖与三稿稍异而沉毅激昻力透纸背书至此神矣圣矣吾每观张长史真迹气韵古字此帖无不一一宛合鲁公言累代书法皆手传口授以至长史公之所得者深矣书之一道可漫然而为之哉
　　顔真卿书清逺道士诗及和韵
　　鲁公以正书书清逺道士诗及和诗端劲中气韵冲夷求之碑板中防与宋文贞碑相类鲁公所谓如印印泥如锥画沙于此求之思过半矣
　　鲁公学书于张长史言长史楷法精详特为真正此见书中以楷为重鲁公楷书带汉人石经遗意故祛尽虞禇娟媚之习此或长史口授法乎宋人谓鲁公真不如行有意不如无意此非知鲁公者也宋人无真楷坐是故耳鲁公书道辉映千古终以楷为极则也
　　顔鲁公忠义堂帖
　　宋人有忠义堂祀顔鲁公嘉定间刘元刚刻鲁公帖置其中极其劲秀计十巻末巻有嘉定丁丑东平巩嵘跋余仅得八卷贮海云阁元王秋涧云观顔鲁公忠义堂帖偶悟公书劲而润盖笔善转而韵胜故也
　　徐浩题经记
　　徐季海书名最噪当世賛其书曰怒猊抉石渇骥奔泉当时司空图极爱之余所见其石刻最少如嵩阳观隶碑势魄亦觉轩翥然终唐法耳至不空和尚碑亦止见平正求如所谓怒猊渇骥者无有也闻王长垣文荪有题经记因借观指顶正书端凝而有风骨墨寳也帖为贾似道家物乃世防堂装潢恐世无二本

　　六艺之一録卷一百二十四
　　钦定四库全书
　　六艺之一録卷一百二十五　　钱唐倪涛撰
　　石刻文字一百一
　　庚子销夏记歴代碑刻题跋
　　唐
　　栁公权神防军纪圣德碑
　　碑为崔铉文栁公权书书法端劲中带有温恭之致乃其最得意之笔唐时刻在禁中人无敢搨者故墨本最少即欧阳文忠及赵德父俱未见也余所收乃贾似道家物上有秋壑图书及长字印元入内府上有官书条记后在晋王府中卷首手书云怪君何处得此本犹有桓元寒具油乃鲜于伯几笔也
　　栁公权书崔太师碑
　　碑为刘禹锡文栁公权书字法较他碑稍小而深厚不露风骨栁碑之仅见者上有河东郡图书及翠防印乃薛道祖家物也元人有跋称其温厚精防故足寳重得之矣
　　此碑薛道祖装为二册沧桑后自大内流出下册在王长垣寓上册有人携往三韩丁酉之夏三韩本复还京师长垣买得予以古觚及米氏英光堂帖昜得未几碑额在一市贾家持来求售河东诸印宛然一帖之防萍分镜合若有司之契者天下事况有大于此者乎人可憬然矣
　　栁公权冯宿碑
　　冯尚书碑今在陜西省下诚悬小书精严而冲夷如崔太师碑栁书中之最佳者且文字完好当是百余年前所搨秦人王度酷嗜古墨余问如此妙迹近在省会何以不多见搨本王云碑已剥尽不可复搨每扪碑石辄欲流涕余亦为之怃然
　　杨用修云诚悬冯尚书碑亚于庙堂碑
　　栁公权书李晟碑
　　西平碑文为裴晋公撰栁诚悬书余旧未见此碑近始见之字虽剥落然一段挺拔不羣之概尚可扪而得也王元美不满晋公之文谓西平之子皆逝独太保听存乞文于晋公晋公自以为位列宰相文崇简要体当如是而于西平之元功伟畧十不着一二元美之言是矣然此碑列衘云臣裴度奉勅撰而非太保听乞也余以为奉命之作固自有体西平之功赫着人世何可过为铺不爲人主地元美见不及此矣尝见苏子瞻着温公碑累累数万言卒来忌者之口温公竟不能有其碑此千秋之烱鉴也六月十七日偶记
　　栁公权书苻璘碑
　　苻尚书碑字法深厚与崔太师碑同王文含自秦中搨寄此本把玩竟日唐初诸公无不学晋即禇河南刚正不挠千古伟人而其书亦带有婵娟不胜罗绮之致盖屈而就晋法也至诚悬始大辟境界自出手眼虽学鲁公实有出蓝之誉故唐人称其一字千金又谓墓碣之书不出诚悬则为不孝至四裔咸知寳重岂幸致哉近人评书者乃以晋法绳之真井蛙之见也
　　苻符二姓各有分派从苻者其先姓蒲以防文改为苻从竹者其先仕秦为符玺郎遂以为氏二姓固自不同而唐苻璘碑合从竹而书作苻而苻坚之苻又有书从竹者二字古原通用汉碑率以竹为卝少有从竹者魏晋以下真书碑亦有书符节为苻节者不可不知也附记于此
　　栁公权秘塔碑
　　诚悬秘碑最为世俗所矜式然骨力稍露不及圣徳与崔太师碑宋僧梦英等学之遂落硬直一派不善学栁者也此碑之文为裴休撰唐人取经西域皆梵书畨语文义不通使裴休等翻译润色窃取圣贤之义故幻妄之以文甚陋而世人昧昧奉为上乗者皆休等为之也即如撰秘塔文何能着一名理但侈言人主遇之隆以张其教而已休辈之伎俩不过如此先儒云地狱无则已有则小人入若休辈者吾知其沉沦无已矣吾尝读欧阳文忠文集中无一篇佛寺碑记元时刻释书令吴幼清先生作序先生坚不应命此皆圣人之徒也
　　栁公权小楷防命经
　　前人称栁诚悬所书清浄经防命经俱为佳迹但清浄经犹摹仿大王雁行虞禇至防命经絶去摹仿之迹有自我作祖之意真有唐第一妙迹栁公名墨行世李西台爱栁尊师志欧阳公爱髙重碑蔡君谟爱隂符序米元章爱金刚经薛道祖爱崔陲碑至于古逸深秀莫防命经若也董宰谓于虞禇顔欧皆彷佛十一自学栁诚悬方悟用笔古淡处自今以后不得舍栁法而趣右军然董公秀媚处终囿于王右军不能如栁之脱然能离也六月十八日记于小阁上栁迹在京师者有宋搨金刚经贾似道藏本在李梅公寓又有王播墓铭在一富商家
　　苏灵芝书寳塔颂
　　碑在京师之悯忠寺当日书丹于石故文自后而前字法端防苏碑之佳者按唐史肃宗至徳二载安禄山已死而安庆绪忌史思明之强遣安承庆安守忠阿史那往徴兵因密图之思明纳判官耿仁智等之谋乃囚承庆等以所部十三郡及兵八万来降上大喜以思明为归义王范阳节度使未几复叛此碑乃建于初归附之时而以媚唐也
　　史惟则大智禅师碑
　　惟则分为开元时第一揆以汉法固少觉丰腴然而畅适匀妥不乏筋骨是一代髙手也书述称其古今折衷大小应变如因髙而瞩逺俯川陆而必见信然碑石完好无一字剥落尤为可珍
　　李阳冰李氏三坟记
　　篆书自秦汉而后推李阳冰为第一手今观三坟记运笔命格矩法森森诚不昜及然余曽于陆探微所画金縢图后见阳冰手书遒劲冲逸古致翩然又非石刻所能及也
　　宋僧梦英留心篆书大要于李斯诸人皆加贬驳而独推重阳冰后人非之然所着篆书偏旁字源诚可为后学取法自书后跋云依刋定说文重书偏旁字源目録五百四十部贞石于长安故都文宣王庙使千载之后知余振古风明籀篆引工学者取法于兹意亦甚自任余故装于李氏篆之后
　　窦臮谓李阳氷篆为虎笔又善小篆自谓苍颉后身
　　绛州碧落碑
　　碧落观名也开元间改为龙兴寺其碑旧传为陈惟玉书洛中纪异録二道士书化白鸽飞去妄也旧刻天尊像背州将摹刻此碑昔李阳氷观之七日而不忍去学之十二年而不成必有独得其妙者矣后人轻毁之可乎旁注释文乃郑承规书方整可存六月二十日晨起凉生几簟复展碧落碑细看中有絶佳之字不让古篆有絶不佳之字卑俗可笑者昔欧公集古録有割去恶字而存佳者如智永千文去二百余字是也此碑当存数十字别装之
　　王知敬书李靖碑
　　李卫公碑稍泐金石録谓为王知敬书知敬负书名当时与房龄殷仲容相伯仲宜其所书遒秀可爱如此唐初名手人止知虞禇如李卫公碑兰陵公主碑崔敦礼碑髙士亷茔兆记孔頴逹碑马周碑薛收碑禇亮碑有著名者有不著名者皆精妙絶伦不逊虞禇人罕见之故多不知也
　　兰陵公主碑
　　公主太宗苐十九女也碑文不知出何人手方整娟秀书家倾国也余尝见赵模所书髙申公茔兆记笔致相合模擅书名太宗尝命之摹兰亭者此为模书无疑也
　　中书令崔敦礼碑
　　崔公初名元礼髙祖改敦礼墓碑已剥落然所存者整防俊逸颗颗明珠也笔致大似李卫公碑当亦是王知敬书秦人赵崡云此碑久仆少传于世又薛收碑书法亦类此当俱是王书也
　　禇亮碑
　　禇公乃河南公父由陈入隋由隋入唐八十八卒今碑已残剥分精工之甚唐石之最佳者字与马周碑相类马碑金石録谓为殷仲容书则此碑知为仲容无疑也仲容盛负书名河南肯舍之他求乎
　　尚书张碑
　　此碑稍泐昔人称其书法精健信然唐史为张后旧书无字新书曰字嗣宗而碑乃曰故金紫光禄大夫张无后字盖古人防名或时以单字行多有如此
　　裴休书圭碑
