<!-- { "loadSidebar": true } -->
　　先贤所评子敬之比逸少犹士季之比元常言去之逺矣故二王之迹歴代宝之梁大同中武帝勅周兴嗣撰千字文使殷铁石模次羲之之迹以赐八王右军之书咸归梁室属侯景之乱兵火之后多从湮缺而西台诸宫尚积余宝元帝之死一皆自焚歴周至隋初并天下大业之始后主颇求其书徃徃有献之者及隋之季王师入秦又于洛阳擒二伪主两京秘阁之宝都扈从之书皆为我有太宗于右军之书特留睿赏贞观初下诏购求殆尽遗逸万几之暇备加执玩兰亭乐毅尤闻宝重尝令搨书人汤普彻等搨兰亭赐梁公房龄已下八人普彻窃搨以出故在外传之及太宗宴驾本入宫至髙宗又勑冯承素诸葛贞搨乐毅论及杂帖数本赐长孙无忌等六人在外方有洎大圣天后御极也尤为宝啬平一龆龀之岁见育宫中切覩先后阅法书数轴将搨以赐藩邸时见宫人出六十余函于亿岁殿曝之多装以镂牙轴紫罗褾云是太宗时所装其中有故青绫褾玳瑁轴者云是梁朝旧迹褾首各题篇目行字等数章草书多于其侧帖以真字楷书每函可二十余卷别有一小函可有十余卷于所记忆者是扇书乐毅告誓黄庭当时私访所主女学问其函出尽否答云尚有未知几许至中宗神龙中贵戚宠盛宫禁不严御府之珍多入私室先尽金璧次及书法嫔主之家因此擅出或有报安乐公主者主于内出二十余函驸马武延秀久践敌庭无功于此徒闻二王之迹强学宝重乃呼薛稷郑愔及平一评其善恶诸人随事答称为上者登时去牙轴紫褾易以漆轴黄麻纸褾题云特健乐云是番语其书合作者时有太宗御笔于后题之叹其雄逸太平公主闻之遽于内取数函及乐毅等小函以归延秀之死侧闻睿宗命薛稷择而进之薛窃留佳者十数轴薛之败也为簿録官所盗平一任郴州日与太平子薛崇堂兄崇允连官説太平之败崇彻懐乐毅等七轴请崇允托其叔驸马璥贻岐王以求免戾此书因归邸第崇彻弟崇简娶梁宣王女主家王室之书亦为其所有后获罪谪五溪书归御府而朝士大夫亦徃徃有之豫州刺史东海徐公峤之季子浩并有献之之妙待诏金门家多法书见托斯题其篇目行字列之如后詹事张廷珪之家抑其次也
　　唐徐浩古迹记
　　自伏羲画八卦史籀造籀文李斯作篆书程邈起法王次仲为八分体汉章帝始为章草名厥后流传工能间出史籀石鼓文崔子玉篆吕望张衡碑李斯峄山会稽山碑蔡邕鸿都三体石经八分西岳光和殷华冯敦等数碑并伯喈章草并为旷絶及张芝章草钟繇正楷时莫其先卫瓘索靖章草王羲之真行章草桓草谢安王献之羊欣王僧防孔琳之薄绍之真行草永禅师萧子云真草虞世南欧阳询禇遂良果师述师真行草陆柬之临书臣先祖故益州九陇县尉赠吏部侍郎师道臣先考故洺州刺史赠左常侍峤之真行草皆名冠古今无与为比齐梁以后传秘此书跋尾徐僧权唐懐充姚懐珍满骞朱异等署名太宗皇帝肇开帝业大购图书宝于内库钟繇张芝芝弟昶王羲之父子书四百卷及汉魏晋宋齐梁杂迹三百卷贞观十三年十二月装成部帙以贞观字印印缝命起居郎臣禇遂良排署如后
　　司空许州都督赵国公臣无忌
　　开府仪同三司尚书左仆射太子少师梁国公臣龄
　　特进尚书左仆射申国公臣士廉
　　特进郑国公臣徴
　　逆人侯君集初同署犯法后揩印
　　中书令驸马都尉安徳郡开国公臣杨师道左卫大将军武阳县开国公臣李大亮
　　光禄大夫礼部尚书河间王臣孝恭
　　光禄大夫民部尚书莒国公臣唐俭
　　兼太常卿扶阳县开国男臣韦挺
　　从十三年书更不出外人莫见直至大足中则天太后赏纳言狄仁杰能书仁杰云臣自幼以来不见好本只率愚性何由得能则天乃内出二王真迹二十卷遣五品中使示诸宰相看讫表谢登时将入至中宗时中书令宗楚客奏事承恩乃乞大小二王真迹勅赐二十卷大小各十轴楚客遂装作十二扇屏风以禇遂良闲居赋枯树赋为脚因大人贵要张以示之时薛稷崔湜卢藏用废食叹美不复宴乐安乐公主壻武延秀在坐归以告公主曰主言承恩未为富贵适过宗令别得赐书一席观之辍餐忘食及明谒见颇有怨言帝令开缄倾库悉与之延秀复会宾客举柜令看分散朝廷无复宝惜太平公主取五帙五十卷别造胡书四字印缝宰相各三十卷将军驸马各十卷自此内库真迹散落诸家太平公主爱乐毅论以织成袋盛置作箱裹及籍没后有咸阳老妪窃举防中县吏寻觉遽而奔趁妪乃惊惧投之灶下香闻数里不可复得天宝中臣充使访图书有商胡穆聿在书行贩古迹徃徃以织成褾轴得好图书臣奏集贤令求书画宗开元五年十一月五日收缀大小二王真迹得一百五十八卷大王正书三卷【黄庭经第一画賛第二告誓第三臣以为画賛是伪迹不近真】行书一百五卷【并不著名姓帖】草书一百五十卷【以前得君书第一】小王书都三十卷正书两卷【论语一卷并注一卷写成为第一】
　　跋尾排署如后
　　右散骑常侍崇文馆学士舒国公臣禇无量秘书监兼侍读昭文馆学士上柱国常山县公臣马懐素
　　开府仪同三司上柱国梁国公臣姚崇
　　银青光禄大夫行中书侍郎同中书门下平章事监修国史上柱国许国公臣颋
　　银青光禄大夫守吏部尚书兼侍中监修国史上柱国广平郡开国公臣璟
　　至十七年出付集贤院搨二十本赐皇太子诸王学十九年收入内十八年十二月二十八日尚书左丞相集贤大学士燕国公张説薨明年二月以中书令萧嵩为大学士令访二王书乃于滑州司法路琦家得羲之正书扇书一卷是贞观十五年五月五日州太都督驸马都尉安徳郡开国公臣杨师道进其褾是碧地织成褾头一行阔一寸黄色织成云晋右将军王羲之正书卷第四兼小王行书三纸非常合作亦既进奉赐路琦绢二百疋萧嵩二百疋其书还出令集贤院搨赐太子以下及潼闗失守内库法书皆散失初收城后臣又充使搜访图书收获二王书二百余卷访黄庭经真迹或云张通儒将向幽州莫知去处侍御史集贤直学士史惟则奉使晋州推事所在博访书画悬爵赏待之时赵城仓督隠没公货极多推案承伏遂云有好书欲请赎罪惟则索看遂出扇书告誓等四卷并二王真迹四卷问其得处云禄山下将过向太原停于仓督家三月余日某乙只供称意有懐悦之心乃留此书相赠惟则至阙下肃宗赐绢百疋擢授本县尉臣从中书舍人兼尚书右丞集贤学士副知院事改国子祭酒寻黜庐州长史承前伪迹臣所弃者尽被收买皆获官赏不复简退人莫知之及吐蕃入冦图籍无遗往往市防时有真迹代无鉴者诈伪莫分臣今暮年心惛眼暗恐先朝露敢举所知其别书人谨録如右前试国子司业兼太原县令窦防弟检校户部员外郎宋汴节度参谋窦臮并久游翰苑皆好图书辨伪知真无出其右臣长男璹臣自教授幼勤学书在于真行颇知笔法使定古迹亦胜常人其余士庶之间应有精别之者臣所未见非欲自媒天髙听卑伏希俯察建中四年三月日
　　唐张懐瓘二王等书録
　　夫翰墨之美多以身后腾声二王之书当世见贵献之尝与简文帝十纸题最后云下官此书甚合作愿聊存之此书为桓所宝爱重二王不能释手乃选缣素及纸书正行之尤美者各为一帙常置左右及南奔虽甚狼狈犹以自随及将败并投于江晋代装书真草浑杂背纸皱起范装治防为小胜宋孝武又使徐爰治防十纸为一卷明帝科简旧秘并遣使三吴鸠集散佚诏虞和巢尚之徐希秀孙奉伯等更加编次咸以二丈为度二王缣素书瑚轴二帙二十四卷纸书金轴二帙二十四卷又纸书玳瑁轴五帙五十卷并金题玉躞织成带又扇书二卷又纸书飞白章草二帙十五卷并旃檀轴又纸书戏字一帙十二卷并书之冠冕也自此以下别有二品书凡五十二帙五百二十卷并旃檀轴其新购获者为六帙一百二十卷既经丧乱多所遗失齐髙帝朝书府古迹惟有十二帙以示王僧防仍更就求能者之迹僧防以帙中所无者得张芝索靖卫伯儒吴大皇帝景帝归命侯王导王洽王珉张翼桓等十卷其与帙中所同者王恬王珣王凝之王徽之王允之并奏入秘阁梁武帝尤好图书搜访天下大有所获以旧装坚强字有损壊天监中勅朱异徐僧权唐懐允姚懐珍沈炽文防而装之更加题检二王书大凡七十八帙七百六十七卷并瑚轴织成带金题玉躞侯景簒逆藏在书府平侯景后王僧辩搜括并送江陵承圣末魏师袭荆州城防元帝将降其夜乃聚古今图书十四万卷并大小二王遗迹遣后阁舍人髙善宝焚之吴越宝劒并将斫柱乃叹曰萧世诚遂至于此文武之道今夜穷乎歴代秘宝并为煨烬矣周将于谨普六茹忠等捃拾遗逸凡四千卷将归长安大业末帝幸江都秘府图书多将从行中道船没大半沦弃其间得存所余无几弑逆之后并归宇文化及至辽城为窦建徳所破并皆亡失留东都者后入王世充世充平始归天府贞观十三年勅购求右军书并贵价酬之四方妙迹靡不毕至勅起居郎禇遂良校书郎王知敬等于武门西长波门外科简内出右军书相共参校令典仪王行真装之梁朝旧装纸见存者但裁剪而已右军书大凡二千二百九十纸装为十三帙一百二十八卷真书五十纸一帙八卷随本长短为度行书二百四十纸四帙四十卷四尺为度草书二千纸八帙八十卷以一丈二尺为度并金镂杂宝装轴织成帙其书每缝皆用小印印之其文曰贞观大令书不之购也天府之内仅有存焉古之名书厯代帝王莫不珍贵齐宋以前大有散失及梁武帝鸠集所获尚不可胜数并瑚轴织成帙金题玉躞二王书大凡一万五千纸元帝狂悖焚烧将尽文皇帝尽价购求天下毕至大王真书惟得五十纸行书二百四十纸草书二千纸并以金宝装饰今天府所有真书不满十纸行书数十纸草书数百纸共有二百一十八卷张芝一卷张昶一卷并旃檀轴锦褾而已既所不尚散在人间或有进献多堆于翰林杂书中玉石混居薰莸同器然书惟不易不以寳之则工弃之则拙岂徒书也人亦如之用舍行藏言行之间不可玷缺亦犹兰桂虽在幽隐不以无人知而不芳也往在翰林中见古钟二枚髙二尺围尺余上有古文三百许字记夏禹功绩字皆紫磨金钿光彩射人似大篆而神彩惊人非其时不敢闻奏然弃于泥土中久与瓦砾同也然滥吹之事其来久矣且如张翼及僧惠式效右军时人不能辨近有释智永临写草帖几欲乱真至如宋朝多学大令其康昕王僧防薄绍之羊欣等亦欲混其臭味是以二王书中多有伪迹好事所蓄尤宜精审傥所宝同乎燕石翻为有识所嗤也乾元三年五月日
　　方宻之通雅　装治
　　粘叶谓之蝴蝶装　王原叔云书册粘叶为上缝缋嵗久断絶张子贤言宋宣献令家录作粘法予旧见三馆书黄本白本皆粘叶上下栏界出于纸叶孙莘老钱穆父亦如此孟竒言秘阁宋版书如试录谓之蝴蝶装王古心笔录有老僧永光言藏经接缝用楮汁飞麫白岌糊则坚如胶漆造澄心纸亦用芨糊
