<!-- { "loadSidebar": true } -->
　　归登字冲之举贤良策髙第为右拾遗同列有所谏诤輙求聨名无所回畏尤逺权势不以淹速为懐顺宗为皇太子登父子侍读终于工部尚书年六十七登书前人未尝称道余近得径山禅师碑于钱塘乃登骑省时书也字皆真行縦横变动笔意尤精葢其当时不以书自名而唐人亦罕称之耳
　　邬彤尝于吴兴书尊胜经流便可喜书家或称其受法于鲁公何翰墨之不类也又或评之如寒林栖乌平冈走云孙莘老取其书置墨妙亭
　　郑余庆字展业荥阳人少砥砺行已完洁徳宗宪宗皆命以相尝观其为樊泽书神道碑遒熟可喜宪宗时能书者几希如余庆者已为精笔矣年七十五赠太保
　　韩愈字退之唐世大儒髙义亮节昭昭然如掲日月其爵位行事不待述而可知也退之虽不学书而天骨劲健自有高处非众人所可及余尝见其华岳题名酷爱玩之如挹其眉宇又刘梦得栁子厚皆喜学书有石刻班班垂世间其文章足以自显而又假翰墨为助岂不美哉
　　韩梓材字利用元稹观察浙东幕府皆知名士梓材其一也笔迹晞顔鲁公沈传师而加遒丽披砂见金时有可寳是时羊士谔同在越州亦以文翰称云
　　裴潾河东闻喜人笃学善书为宪宗起居舎人栁泌为帝治丹剂求长年潾谏甚切见贬宪宗竟以药弃天下世谓潾知言后尹河南
　　李德裕字文饶相武宗有大勲鉏泽潞戡夷狄唐以中兴不幸贬死其书祖述顔公毅然有法余尝观遗刻于南徐叹其志于功名有余力足以及书也
　　牛僧孺字思黯系出陇西狄道少与韩吏部并逰文重一时相穆文二宗德全而清唐之名宰也尝书马摠谿堂碑师元常落落不俗亦可尚云以太子少师薨
　　李绅字公垂少也孝而有节不为李锜草表遂相穆宗为唐名臣尝观其法华寺诗笔老字劲亦为无愧于前辈焉
　　裴休字公美孟州济源人父肃浙东观察使休能文章楷遒劲有体法为人醖借进止雍容宣宗尝曰休真儒者大中时在相位五嵗革舟积弊止方镇横赋终荆南节度年七十四尝于太山建化城寺休镇太原寺僧粉额陈笔砚以俟休神情自若以衣袖揾墨书之极遒健逮归妾侍见其霑渥休曰吾适以代笔也
　　唐元度文宗时待诏翰林精于小学书有楷则作九经字様十体书学者资之
　　卢知猷字子谟僖昭时歴史馆撰戸部尚书器量浑厚世推长者善书有楷法文辞赡丽
　　于僧翰以八分称于咸通之际虽绳矩甚备功力不及韩史
　　皇朝
　　钱俶字文徳武肃王之孙文穆王之子忠献王之弟世守吴越太平兴国中籍其国以献有司改封淮海端拱元年以邓王卒于南阳諡曰忠懿王善草书太宗尝遣使取之王以旧所书绢图上之诏褒饰因赐玉研金匣红緑牙管笔龙凤墨蜀牋盈丈纸皆百畨
　　侄惟治字和世废王倧之子亦善草临冩二王书尝曰心能御手手能御笔则法存乎其中矣归朝领镇国军节度太宗遣书学贺丕显诣第徧阅诸钱书丕显曰诸钱皆效吴僧亚栖迹笔力恨弱独惟治最精耳真宗尝语其弟惟演曰朕知惟治善书以其病不欲遣使索之卿为求数幅进上翌日书圣制诗十章以献赐白金千两
　　忠献王有子曰昱字就之尤善笔札精于尺牍始忠献薨时年四嵗故不得立太祖即位以其君命来贺燕射后苑时江南使者先中的诏令显射应而中乃受玉带之赐后归朝授刺史献文召诏试改秘书监工部侍郎郢州团练使太宗尝阅其书甚善赐以御书金花扇急就章是时天子方鋭意翰墨购求天下遗迹侍郎以钟繇羲之墨迹八轴思公亦以钟王唐明皇墨迹七轴为献皆优诏奬之侍郎于予为外曽祖也
　　王着字知防初仕伪蜀蜀平归朝迁衞尉寺丞太宗召对擢翰林侍书着善正书行书兼精智永禅师真草千文残缺着补字数百而刻石颇得其形范世寳重之东岳庙着勒碑迁著作郎时吕文仲为侍读与着更宿禁中着善大书全用劲毫为笔甚大号散卓市中鬻者管百钱上尝以纸一畨令书六字次一畨四字一畨两字一畨一字皆极遒劲上称善厚赐之初太宗临书尝有宸翰遣中使示着着曰未尽善也上乃益勉于临学它日又示着着如前对中使责之着曰天子初鋭精毫墨遽尔称能则不复进矣久之复示着着曰功已着矣非臣所及也真宗尝言于辅臣而嘉之噫书特一艺而圣贤之余事耳当其未至则端士犹不敢谀言溢美况天下大政或志于謟而不以实对乃知防之罪人也昔唐许圉师非二王而以髙宗为书圣岂不愧哉着位殿中侍御史卒有李居简者善草太宗甚爱之以賛善大夫直御书院是时禁林诏命笔体丕变粲然可观逺追唐室其后真宗时待诏尹熈古得笔法仁宗时仲翼工草迹颇有时誉
　　李煜字重光王江南昵奸拒谏以干天罸赖本朝封之以为违命侯而不戮也颇尚儒雅工笔札遗迹甚劲鋭今清凉寺有徳庆堂榜犹在
　　郭忠恕字恕先洛阳人少能属文善史书小学尤工真楷而沈湎縦弛陵薄贵势盛暑暴于日体不沾汗祁寒浴于河旁氷澌释或絶粒旬日无恙人甚异之太宗闻其名召为国子监主簿以罪流窜卒于行道若蝉蜕然尝校定尚书又有小字説文字源存于今
　　句中正字坦然华阳人也精于篆籀兼善行草兴国中献八体书太宗雅好其名擢授直馆与徐铉校定説文与吴铉王文举撰雍熙广韵累迁屯田郎中杜门守道惟笔札自娱太宗神主及諡寳篆文皆受诏书之又以古文八篆三体书孝经表上真宗召对问其书之嵗月对曰十五载乃成帝深嘉叹命藏秘阁卒年七十四
　　李建中字得中在神徳朝以殿中丞直集贤院恬于进取求掌西京留司御史至今谓之李西台居于洛中葺园池即山水以自娱尤善笔札草篆籀八分皆工真行尤精士大夫争藏弆以为楷法尝科斗书郭恕先汗简集以献有诏褒美处士唐异字子正亦善书范文正公尝称其与西台相左右
　　释梦英衡州人效十八体书尤工玉箸尝至大梁太宗召之帘前赐紫服去逰终南当世名士如郭恕先陈希夷宋翰林白贾大参黄中之俦皆以诗称述之师号宣义其后庐山僧颢彬学王关右僧梦正学柳浙东僧宛基学顔亦为时人所称
　　宋宣献公绶字公垂在章圣朝以文章处禁林在神文朝以风节参机政特工笔法本朝以来言书者称李西台与宣献云子敏求字次道学传其家近嵗名卿宗公之碑志多求其书遒婉冲丽当世共珍之今以諌大夫知制诰
　　杜祁公衍字世昌越州山阴人本朝忠清恭肃之臣也立于庙堂国家以为重退而里居缙绅以为法享年八十官至太子太师諡曰正宪少工书晩益喜之于草笔尤善虽年位皆重尺牍必亲人皆寳藏之韩魏公尝以诗谢其诗云因书乞得字数幅伯英肌肉羲之肤字体真浑逺到古龙马初见八卦图又云公之嘉壻苏子美得公一二名已沽矜竒恃隽颇自放质之公法慙豪麄其爱重如此
　　范文正公仲淹字希文吴郡人尝以言拒章献不为吕武而以道致神文贤于成康者也位资政殿学士戸部侍郎薨晩年学乐毅论沈着痛快亦一代之墨寳也与公同进者欧阳永叔讳吉州庐陵人文章絶出一时事仁宗为諌官近臣以忠论见知遂见大用致仕薨永叔虽不学书其笔迹爽爽超拔流俗于天下金石之刻无所不阅又従而品藻焉成集古録一千卷
　　王翰林洙字原叔南京宋城人博极羣书至于阴阳律吕星官筭术训诂字音无所不达既进用能因其所学开陈嘉言天子尝喜其説尝以涂金龙水牋为飞白词林二字以褒之晩喜书尤得古法当时学者翕然宗尚而法复兴以侍读学士卒特諡文后有杨畋为天章阁待制亦勤学予内兄蔡君弼尝为余言即今之真字原叔之乃八分特原叔强名曰字耳予始惑之然考刘向列仙传谓王次仲作即今书而衞恒作势以王次仲师宜官梁鹄弟子毛宏教于秘书今八分皆宏法也恒去汉近不宜误谬又蔡邕三体石经书及今所存汉碑皆与真字体异乃知汉自有书而今之八分乃汉魏之际増而作者也今之真字乃汉魏之际省而作也废已久晋唐诸公遂无复有知者非原叔孰従而辨之
　　周越字子发仕歴三门发运判官以司勲员外郎知国子监书学迁主客郎中以卒草书精熟博学有法度而真翰不及如俊士半酣容仪縦肆虽未可以语妙于能则优矣当天圣庆歴间子发以书显学者翕然宗尚之然终未有克成其业者也尝撰书苑屡求之不能致无以质疑云有马寻者庆歴中尝知利州其迹亦仿子发
　　卲餗丹阳人以篆显于天圣之间范文正公作严子陵钓台记请书之曰先生篆髙出四海或能枉神笔于片石则严子之风复千百年未泯餗为之篆至今为竒观又有卲必者字不疑餗之族也嘉祐中为枢密直学士帅成都卒亦善篆
　　章友直字伯益闽人以玉箸字学宗当世嘉祐中有杨南仲篆石经于国子监当时称其小学又有元居中为太常少卿知宿州东吴多其篆迹
　　雷简夫字太简善真行书尝守雅州闻江声以悟笔法迹甚峻快蜀中珍之宋子京赠以诗云豪英出名胄偃蹇勌官防大言满千牍高气横九州仕至殿中丞
　　唐询字彦防事仁宗内歴禁近外治方面以文雅政事显嘉祐中以侍读学士卒笔迹遒媚颇学欧行书富于竒砚非精纸佳笔不妄书也
　　张伯玉字公达豪放恃酒而为御史有直气为剧郡善击强熈宁初卒染翰虽少媚态而老重不拘亦可尚已
　　慎东美字伯筠钱塘人狂縦不就绳矩有文辨书得笔法不偶俗好而老逸如其为人人甚髙之不仕以卒六艺之一録卷二百八十九
　　钦定四库全书
　　六艺之一録卷二百九十　　　钱唐倪涛撰宋朱长文墨池编
　　賛述之一第十一
　　晋索靖书势　　　　　　　已见【一百七十三卷】书体
　　晋杨泉草书赋　　　　　　已见【一百七十三卷】书体
　　晋刘劭飞白书势　　　　　已见【一百七十三卷】书体
　　齐王僧虔书赋　　　　　　补録于后
　　梁庾肩吾上东宫古迹启　　补録于后
　　梁元帝上东宫古迹启　　　补録于后
　　梁简文帝答湘东王书　　　补録于后
　　晋书王羲之传賛　　　　　详见书谱
　　窦臮述书赋上　　　　　　已见二百【八十五卷】
　　朱子曰予既编此书十卷后得索靖杨泉刘劭王僧虔赋惜其非完篇也张懐瓘窦臮葢亦未尝见此乃知古人论书之作甚多而传者鲜吾徒可不为之珍録哉至于书启所及吾犹不忍弃也窦臮之赋虽风格非古其勤博亦可尚已
　　賛述之二第十二
　　窦臮述书赋下　　　　　　已见【仝上】
　　朱子曰窦臮赋多古人评品之所遗观之者知介善片能亦有所取也唐人好书多藏以相矜歴五季之乱所存无防可为之太息
　　賛述之三第十三
　　杜子美观张长史草书图诗　详见后书苑菁华
　　杜子美与李潮诗　　　　见书谱李潮下
　　僧懐素藏真自叙　　　　【前半篇见书谱后半篇见书苑菁华】
　　崔备壁书萧字记　　　　详见后书苑菁华
　　李约壁书萧字记　　　　详见后书苑菁华
　　张谂萧斋记　　　　　　详见后书苑菁华
　　韩退之石鼓歌　　　　　已见前【二十】七卷石刻韩退之题科斗书后记　　详见后书苑菁华欧阳詹吊九江驿碑材文　补録于后
　　舒元舆玉箸篆志　　　　补録于后
　　沈顔碎碑说　　　　　　补録于后
　　司空图书屏志　　　　　补録于后
