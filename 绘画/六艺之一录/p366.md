<!-- { "loadSidebar": true } -->
　　沈存中谓乐毅论是右军手书刻石唐文皇将以殉者此殆似梦中语按此论是右军手书以贻子敬者至梁武己疑其为摹迹而陈文帝赐始兴王至贞观中进御十三年命起居郎褚遂良排署至中宗朝太平公主擕出以锦袋装之后变起咸阳老妪窃得为吏所迹廹而投之防下宋有二石本其一秘阁所刻其一高绅学士家所藏盖它摹本之寿诸石者也
　　旧石刻断轶其半者字瘦劲无俗气后有人复刻此断石文摹传失真者多矣完书者翰林侍书王着冩用笔圎熟亦不易得如富贵人家子弟非无福气但病在韵耳
　　右山谷集
　　乐毅论世无全文高绅所藏石至海字止以史记校之四才得其一尔今世所传又其摹于此者盖无取也观梁武帝评书谓此论微麤健恐非真迹陶景亦疑摹本梁去东晋六十年其书不存况今去梁后又数百嵗中间冯承素已见六本今世所传亦莫能辨先天中太平败后咸阳老妪投书灶下是景所评已亡矣后世存者可求其真耶
　　李庠旧得乐毅论其本乃高绅所藏石过自矜持谓真逸少书沈存中亦谓得前人説逸少诸书多是缣纸惟乐毅论书于石世以此为据余窃疑其不知何以得此说也昔梁武帝采逸少至尽而乐毅论已出当时无石本传者大抵逸少每为人书多以前人赋论见于世传之存者如黄庭画赞洛神赋皆书于纸以授虽脩褉序亦不令入石也唐得晋魏诸家字书故尝评黄庭第一画赞次之乐毅论又其次也武平一曰太宗于右军书特留赏兰亭乐毅论尤闻寳重别一小函贮之太平公主私取乐毅论以归及籍其藏咸阳妪窃举袖中投之灶下开元録书但有黄庭画赞告誓而乐毅论亡矣旧传乐毅论误书两字以雌黄防正以今所传校于旧史异者葢二十八字其文意自不相妨盖书传已久不能无误昔时于秦玢兵部家得别本乐毅论文字完整笔力差劣然校今秘阁石本亦可上下相敌或疑王着之所书也
　　智永师谓乐毅论正书第一自梁世摹出其后萧铣之流莫不临学然则此论不传于世矣陈文帝尝赐始兴王虽号笔力鲜媚殆其临搨之功胜也秘阁购书则其论全文陶景言乐毅论乃极劲利而非用意处故颇有壊字今所得异矣元符中诏摹于石以其书校之殆唐人所书不逮旧本然圣俞防之谓最竒小字者是也昔王沂公善书尝求得全文乃自石未破时摹尤为精劲余从其家得之非今秘阁石可比方也【全本乐毅论】
　　右广川书跋
　　乐毅论石刻有二本其一元丰初吴人得其石于太湖水中石缺过半背面皆有刻面十三行背六行后题永和四年十一月二十四日书赐官奴其上书异僧权即梁人朱异徐僧权也又有草书两行云知足下行至吴念逺离不可居叔当西尔今十七帖中亦有此一帖然不可居三字亦已缺不全后有小字一行云太和二年中勒毕太和唐文宗年号疑若唐度兄弟所摹盖其字势甚类度书故也其一即周越法书苑所记高绅学士得其石于秣陵井中者是也【凡二十九行】石缺一角后两行只有最下一字至海字止绅之子安世死于吴其家以石质钱因没入州民钱氏石已破为数片以铁束之当官者每令摹拓钱氏厌之绐言比失火焚毁矣熈宁中吴大饥疫吾姻家赵子立以黄金贸得之子立每欲摹本必躬濡纸传石以绵帛渍墨拓之自此虽权势皆不可得向之传于人者益寳之矣或以为旧传乐毅论乃右军亲书于石其后石入昭陵朱梁时温韬得之复传人间即高氏本是也又按张彦逺法书要録记智永云乐毅论者正书第一梁世摹出天下珍之萧阮之徒莫不临学又褚遂良记贞观十二年内出乐毅论是王右军真迹令直文馆冯承素摹冩赐长孙无忌等六人于是在外乃有六本并笔精妙备尽楷则又书谱云太平公主爱乐毅论则天与之以织成锦袋盛之主败籍没咸阳妪窃举袖中更觉妪投之灶中不可复得而攷此数者之説未审孰是而子立所得高氏本字势竒絶非右军亲书于石亦摹其迹而刻之者然石已破裂而字迹稍存得者宜寳藏之【徐平甫】
　　乐毅论淳熈癸卯嵗徐仁叔持以见遗云此即周越法书苑所记高绅学士得于秣陵井中者也绅之子安世死于吴其家以石质钱没入州民钱氏失火石焚裂为数片虽未甚损缺素厌州县索取因绐以不存熈宁间吴中饥始出碎石求售赵子立捐黄金数十两得之铁掬匣藏躬自濡纸以绵帛渍墨浥取所传于人葢寡子立死以授徐平甫徐氏二世秘藏不以语人虽极加爱防亦日就剥落今则石面尽脱初见若不复有字侧目细视仅存髣髴拓取稍不谨石屑随纸而起想不复能传逺矣子立名竦泉南人曾漕两浙为都水使者二女无子徐平甫讳康直实子立长壻仁叔名寿卿平甫孙也因以其説考之欧阳公集古録云高绅死其子弟以石质钱于富人富人失火遂焚其石今无复有本矣赵徳甫金石録云集古云非也元祐间予侍亲官徐州时故郎官赵竦被防开吕梁洪挈此石随行已断裂用木匣贮之竦甚珍惜亲旧有求墨本者必手摹以遗之竦没今遂不知所在盖欧公为质钱所绐而赵徳甫不知后归徐氏也按褚遂良右军书目乐毅论四十四行而高绅旧本存二十九行又缺一角损者九行而最后二行止有一字至海字止字之全者三百五十七今伯仁所摹可见者一百八十九字又内二十二字不全踈瘦仅存字骨不复见运笔势矣予先得旧本校欧阳氏所藏文忠公本分毫不爽今又得此遂附其后可以见物之变迁虽金石之坚亦就冺灭也【临川王厚之】
　　右寳刻丛编
　　新安朱熹观王顺伯所藏乐毅论黄庭经东方赞皆昔所未见抚叹久之
　　沈存中笔谈云皇祐中尝于高绅之子钱塘主簿安世家见此石后十余年安世在苏州石已破为数片以铁束之后安世死石不知所在或云苏州一富家得之亦不复见存之所记与欧阳公不同如此延之所谓锡山徐氏者岂又得之苏州富家耶延之又谓损泐糢糊则石虽幸存亦无复如此本之清劲矣续阁帖中所刻全文又不知所自来顷年曾于折子明家见其所藏旧本笔意絶类徐季海要皆非此本之比也
　　右晦庵题跋
　　乐毅论纵横驰骋不似小字瘗鹤铭法度森严不似大字此后世作者所以不可仰望也
　　世传中山古本兰亭湍流带右天五字有残阙处于是士大夫所藏兰亭悉然又谓乐毅论古本至一海字止于是凡乐毅论亦至海字而亡其余妄伪乱真大抵如此今伯予此轴皆佳后一本尤敷腴可爱未可以海字为定论也嘉定戊辰嵗七月己未山隂陆某务观书时年八十有四
　　右放翁题跋
　　世传二王帖皆以真迹摹勒独乐毅论就书丹其石在高绅学士家已残缺至海字止后转属赵立之处今重摹者后犹有赵立之印予淳熈庚子自岭右回至宜春见元本于一士家用北纸北墨无一残缺而清劲遒媚正类兰亭字形比今世所重摹者几小一倍此盖齐梁间拓本真人间希世之寳
　　右【阙】
　　外景乐毅俱有完本不完本完本则烂若舒锦不完本则零若遗珠三复之余觉不完者差胜二书见驳通人几成子朝之诬至有以为吴通微及王着笔者此中尚可容虞褚数人不知通微辈能辨之否
　　右【阙】
　　乐毅论世传为羲之正书第一此阁老宜兴公所藏其前有褚氏小印后云贞观六年十一月十五日中书令河南郡开国公臣褚遂良奉勅审定及排类上复有绍兴并米芾贾似道诸印张宣公敬夫跋谓细观行笔知为真迹无疑按徐浩古迹记云贞观十三年十二月太宗以二王书装成部帙命起居臣褚遂良排署则云贞观六年者非也徐氏又云太平公主爱乐毅论以织成锦袋盛之及没窃于咸阳老妪县吏捕妪妪惊投之防下书述记云长安神龙之际太平公主奏借乐毅论出外搨冩遂失所在其说与徐氏合则真迹在唐已不存矣然余又尝见僧智永题乐毅论谓自梁世摹出天下珍之他日遂良记搨本乐毅论贞观十二年四月九日内出乐毅论真迹命直文馆冯承素摹赐长孙无忌等于是人间始有其本观二説则乐毅论之传世皆后人所摹而此特其一欤宣公道学君子赏鉴恐非所长或题语出其一时而不暇详考亦未可知也都穆跋
　　右寓意编
　　乐毅论后人以为右军自书刻石梁世所摹与唐摹字形各异淳熈秘阁续梁摹本也余家鸿堂帖唐摹本也又有一本亦唐摹在长安李氏曾属余跋亦文寿承跋葢贞观中太宗命褚遂良等摹六本赐魏徴诸臣此六本自唐至今余犹及见其二
　　梁摹本白麻纸真迹为新都吴生所有余亦不甚临乐毅论每以大令十三行洛神赋为宗极耳
　　右董其昌书画眼
　　梁摹乐毅论真迹
　　余所见乐毅论宋搨本及唐贞观摹真迹二本皆无付官奴三字独此有之初甚完好闻吴氏购时主人故漫之殊可惋惜智永跋所云梁世摹出天下珍之即此帖是余定为梁摹以俟知者董其昌观并题
　　唐人防钩称为絶诣余往亦尝见钟太傅荐季直表与右军快雪时晴诸帖时不免有滞腻气独此乐毅论笔势流丽神彩焕发无异书者非工书家又非不问嵗月必逼古人安能为此即使右军复生当为抚掌矣毘陵唐鹤徴
　　余生平好古所见法书颇多海内所藏真楷惟韩宗伯家有墨迹乐毅论韩长公擕至都门每过官舎必出一玩较之余藏者字稍大贾亦贵重余此卷已着兰亭考米友仁跋乃米元章所藏之物梁摹乐毅论为正书第一其卷有朱异僧权鉴赏绍兴印信又有米氏印章非此巻而何不知何幸得落余手王太史宇清多方欲得之余实不能割舎借摹入石虽曰刻成与余清斋石刻差别逺絶此卷在余所藏三十载尚未尽知深奥处偶病间细阅数次神彩焕发而肥瘦相停余年六十有一方真知其妙也宋搨本余有至佳者安能与此卷并论真稀世之物非千金不可轻弃也当同定武兰亭行书第一并传此二卷真是性命可轻至寳是保余清斋有此藏书之愿足矣子子孙孙宜世守不负余生平苦心踪迹海内竒品也余清斋主人吴廷敬书
　　昔人书估以防钩廓填为下真迹一等乐毅论是王右军正书第一而此巻锋铩精到神明迈逸与墨迹无异不意垂老观此罕物天启初同钱宫谕观褚河南真迹于吴蹇叔家以为妙絶然字稍大当知此更为逼真矣连叔持示余西湖僧舎命颛儿向搨一过书而归之崇祯戊寅小暑偈庵道人陈嘉燧书
　　唐冯承素临本乐毅论【在黄麻纸上折本】
　　首録褚遂良记一则【见前】
　　彦逺家有冯承素兰亭元和十三年诏取进书画遂入内今有承素乐毅论在并有太宗手批在后张彦逺记隆庆三年元旦焚香盥手谨观文彭寿承甫记是日有禁不得贺节明窻浄几展玩数日甚乐甚乐再观索幼安出师颂帖盖天地间二寳也文彭再记
　　山谷老人论书要字中有笔此帖近之然非有研臼笔簏者不足以知此隆庆己巳春日从三桥寓斋擕归谛观因题其后归之建业胡汝嘉记事
　　古搨王右军书乐毅论石本
