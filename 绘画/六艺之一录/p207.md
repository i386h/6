<!-- { "loadSidebar": true } -->
　　吾友杭君堇浦葺石经考异一卷盖惜昭徳晁氏之书之佚而为亭林顾氏拾遗者也自六朝以迄今古文之日剥日削不必水火盗贼盖有坐消于风尘俗吏之手如冯熈常伯夫之徒而一二好古儒者旁皇委曲求之片文只字间岂不重可悲夫其中尚有与堇浦讨论者窃尝考熹平石经始于蔡邕诸公而邯郸淳修之正始石经亦出于淳而嵇康等祖之鱼豢魏儒宗传序曰黄初元年之后新王乃始埽除太学灰炭补旧石碑之缺壊时淳方以博士给事中是补正熹平字旧刻者淳也卫恒四体书势谓魏传古文者皆出于淳正始所立转失淳法则淳于补正熹平字之外别用壁中书冩一本为正始之祖晋书赵至传曰诣洛阳游太学遇嵇康写石经嵇绍亦曰先君在太学冩石经古文是即正始间事然则邯郸石经之上接熹平者是随志以一字为魏刻之误所自也其下开正始者是范书以三字为汉刻之误所自也杨衒之江式所言大抵皆因此而误况黄初所补非仅旧之缺壊尚有増多于熹平之外者隋书五代史志一字石经周易一卷尚书六卷鲁诗六卷仪礼九卷春秋一卷公羊传九卷论语一卷又引梁有一字郑氏尚书八卷毛诗六卷以较熹平五经之目不合其増多者更出谁人之手然则邯郸氏石经之功亦誃矣若魏明帝刋典论事在太和四年隋志亦称为一字石经典论又属黄初之后正始之前而郦元谓六碑附于正始四十八枚之次不又舛欤至南齐书魏传佛狸于城西三里刻石写五经及其国记则不必以魏本纪不载为疑是时崔浩方领秘书与髙允等共譔国记陈留江强以进所缉经史文字授中书博士而著作令史闵湛辈謟浩请取浩所注易论语书诗颁之国中以易先儒笺故并勅浩注礼传又劝浩以国记及五经并勒之石浩遂自邺取石虎文石屋基六十枚充用树碑平城之郊坛东用工三百万其后国记既毁而石经亦不卒业斯本纪所以不载而仅见之浩及髙允两传然观浩奉诏书急就章而改写汉彊为代彊以媚其主则石经之为所改乱者亦必不可数计谓其能存古文而传坠学未必然矣堇浦之书所以发摘前人之譌者覈矣如愚所言或亦附而存之以备攷索之余则未必非负暄之一得也雍正十三年四月既望甬勾东全祖望序顾髙士亭林作石经考其于胡身之通鉴注所辨汉魏石经一条失而不载逮作金石文字记遂谓汉魏皆有三体甚哉考据之难也吾友杭君堇浦防稽羣籍与同志诸君质论之不特前史之疑而未定者皆得其説其中亦有前人未发之一一抉出如洪文惠公释并娄氏汉字源皆以残碑之字尽属熹平而不知鲁诗乃黄初所补北魏石经则困学记闻之所失録开成碑避朱梁庙讳当是尹玉羽私修嘉祐石经亡折元末可谓纵横贯穿毫发无遗者也向尝读韩李两文公论语笔记其中多异字如舜有五臣章有妇人焉作殷人子路言志章浴乎沂作沿此类甚多未能知其所出至植其杖而芸作置则石经实有之以是知前人説经异同防错大抵别有依据未可以寡陋之胸擅置喙也唐人不甚崇尚经术然明经试士尚用石经以今日之尊经而使歴代太学所以为同文之治者漫漶无所折衷恶乎可欤往者秀水朱检讨考经义存亡其末亦及累朝刋石之畧其书开雕及三礼而止春秋以下皆藏弆于家刋石五卷世莫得见堇浦之书一以补髙士之漏遗一以发检讨之秘寳于学者离经不无小补而后世有作伪如丰考功其人者且明白而知所惧也夫乾隆改元嵗在丙辰七月望后一日钱塘符元嘉序
　　自秦燔弃诗书经籍道息执经者分别门戸党同伐异音释属读各出意见名曰师承实为曲护汉末始立石太学六经迄有定论惜今石本久亡汉儒训诂与宋儒讲説门戸异同甚于曩昔学者仅得从一二好事之徒观其考订以抉羣疑如论语石经孝于惟孝洪适董逌黄伯思皆注云于板本作乎可知旧本原以孝于惟孝为句观潘岳闲居赋可知后更误作书云孝乎必因乎字可读遂习而不察耳是虽长兴板本尚不足据而况鲁鱼帝虎踵缪沿譌寖失意义固已逺矣堇浦先生辑録石经考异非特综核详晰校合辨证为顾氏功臣殆即以获古之益寓尊经之防也夫仁和赵昱








　　六艺之一録卷九十一
<子部,艺术类,书画之属,六艺之一录>
　　钦定四库全书
　　六艺之一録卷九十二　　　　钱唐倪涛撰
　　石刻文字六十八
　　宋刻一【碑志　御制】
　　登泰山谢天书碑　真宗御制御书在泰山
　　帝既侈言天书之妄复为泰山之封而作此铭述太祖太宗以及其身语多浮夸文亦拖沓正书仅能方正无少钩磔想帝亦不能办此或王旦辈为之润色而尹熙古之流握管耳碑方广几几埓开元帝太山铭字减小不能强半而文笔手腕则不啻泰山之于邹峄矣【石墨镌华】
　　圣文宣王赞碑
　　此真宗东封还过曲阜奠孔子而作碑二方上刻御制赞下刻加号诏真行书无名字疑亦书院待诏尹熙古辈为之虽不离院体而亦有圣教遗意据碑奉勅诸道府州监各于文宣王庙刻赞并诏不止曲阜余所收乃曲阜碑盖他处易燬而孔林独存耳【石墨镌华】
　　中岳醮告文
　　真宗御制翰林待诏行少府监主簿赐绯臣刘太初奉勅书并篆额刻于石幢八面在中岳峻极门外其书有唐人风致【嵩阳石刻记】
　　易运碑
　　道君皇帝大观二年御制易运碑刻之延福殿东壁【赵葵行营杂録】
　　宋真宗广生帝君赞
　　若夫典治乔岳表正灵祗司生发于东方仿聪明于上帝冝乎名冠仙籍徳被烝民飨祀典于萧芗镂徽称于金石者也属以防修封礼恭答神庥荐显号以致诚述斯文而颂羙讃曰　节彼岱宗奠兹东土生育之地灵仙之府爰有高真允司明命至神不测防诚斯应茂实克昭储祥是繄式奉嘉名用伸精意大中祥符元年十月二十七日御书院奉勅模勒刻石【求古録】
　　右碑在泰山南麓青帝观中宋真宗御制广生帝君讃并序其文及篆额皆御书青帝即礼记所谓其帝太皥而史记封禅书秦宣公作宻畤于渭南祭青帝唐书王防传请置春坛祀青帝于国东郊者也【金石文字记】
　　帝王学书自非急务然即其笔势观之亦足以知其治之所在观青帝广生帝君刻亦足以知好生之意评者谓其书妙在全备八法其信然哉【牍记】
　　仁宗飞白书
　　守臣钱公辅傅尧俞二臣各刻石【金陵古金石考】
　　神宗赐文彦博诗【详见诗刻】
　　徽宗大观圣作之碑
　　刻于郡学【金陵古金石攷】　　在西安府学【天下金石志】
　　高宗绍兴祷雨勅
　　省移刻石在祈泽寺今存【金陵古金石攷】
　　文庙
　　蓝田县修夫子庙碑
　　孙穆之者宰是邑修孔庙而进士董储记僧嗣端书董文靡弱殊无足采嗣端分则深得唐人法者后署大中祥符四年皇帝祀汾隂之月攷史为二月是时契丹歳币三十万而发徐兖旱连江淮无为烈风金陵大火帝方且侈天书之妖寻汉武唐之迹无怪其后世之不振也【石墨镌华】
　　梦英夫子庙堂碑　程浩文梦英重书
　　英于篆体偏傍二石皆系跋语与忠恕书皆作正书皆方劲有法而此碑忽尔蹶张全用栁诚悬秘塔法不师其遒劲而师其粗踈所谓真恶札也米南宫可作请以是质之【石墨镌华】
　　宋僧梦英夫子庙堂记正书梦英缪篆极为可鄙一时缙绅从而赠诗今观此碑有顔栁遗法英特重摹之上石故典刑俱在耶【牍纪】
　　修兖州文宣王庙碑
　　吕文穆廷试第一后为贤相此文殊弱不称白崇矩书大似孙崇望而逊其圆逸二人皆以书待诏者见一时所尚如此【石墨镌华】
　　绛州夫子庙碑
　　圣教序盖唐文皇从右军墨迹集之而又获怀仁善手故能师法百代此碑从刻本摹集仅形似耳无论不及圣教即以较吴文断碑又隔一尘矣【石墨镌华】
　　米友仁书夫子庙碑
　　米元晖书夫子庙记石刻在吴城中书亦秀颖可爱但结法既不古又乏变态耳黄鲁直赠之诗虎儿笔力能扛鼎教字元晖继阿章取羲之献之故事书家不愧箕裘者有大小钟大小衞大小王大小欧阳大小米惟小米差弱耳【弇州山人槀】
　　徳清县重修孔子庙碑
　　沈与求撰郑知几书【吴兴掌故集】
　　文宣王庙记　在江隂军景祐二年范仲淹撰【舆地碑目】
　　祠庙
　　修唐太宗庙碑
　　宋承五季文靡极矣此李莹奉勅为之者猥冗不称孙崇望书全出吴通微昔人谓之院体院体即如今所谓中书体盖诮之也余谓通微书清逸有法得圣教少许结搆便足名家崇望犹是通微之亚然在宋初可谓歩趋唐法者矣据碑太祖于时修歴代陵庙而元美题唐宪宗庙碑谓惩于藩镇故注意宪宗宪宗庙碑与此碑俱开寳六年立元美偶未见耳【石墨镌华】
　　修唐宪宗庙碑
　　宪宗陵庙葺于开寳六年其撰者为宗正丞赵某书者为待诏张仁愿俱拖沓不足观当是时艺祖方经营海内祀典之不遑而首注心于宪宗者盖深有感于帝之威略与藩镇之横而赵韩王之说所由进也天下从此定矣【弇州续槀】
　　余收宋祖修古帝王庙碑周文武唐太宗暨此凢四而此后得赵宁撰张仁愿书仁愿与孙崇望白崇矩尹熙古皆待诏书院王元羙所谓文与书俱拖沓不足观者但宋祖以谈笑得天下而于古帝王陵庙尽加崇饰忠厚开国规模宏逺矣其事在开寳六年未几鼎成使得竟其志幽燕何足烦一举也惜也【石墨镌华】
　　修周武王庙碑
　　此卢多逊撰孙崇望行书亦开寳六年建盖与唐太宗庙同时修葺者庙近王陵今废圯碑不知何时移咸阳城中【石墨镌华】
　　修周康王庙碑
　　宋祖葺前代帝王寝庙文武成康皆有之今碑存者独成康耳而康王碑断泐不可读开寳六年建黄逊浮撰孙崇望行书亦与唐太宗庙碑同时而王元羙题宪宗庙碑谓宋祖注意宪宗盖未见周成康唐太宗诸碑耳崇望待诏书院者一时习尚故不离通微院体也【石墨镌华】
　　修后周太祖庙碑
　　后周太祖庙碑其文与书亦出赵宁张仁愿盖字文氏也书行笔殊草草意小胜耳丹石之不能谨严始自李太和滥觞于仁愿至二米极矣故志之【弇州续槀】
　　嵩岳庙碑
　　右嵩岳中天王庙碑卢崖州撰有唐季衰薾之风孙崇望盖以书待诏者运笔固圆熟母乃通微院体之遗耶【弇州续槀】
　　重修中岳庙碑
　　干徳二年乡贡进士骆文蔚撰并书瘦朴有骨略似欧阳率更【嵩阳石刻记】
　　中岳中天崇圣帝庙碑
　　大中祥符七年王曽奉勅撰
　　翰林待诏朝奉大夫守太府少卿同正轻车都尉白宪奉勅书【嵩阳石刻】
　　天齐仁圣帝庙碑
　　宋真宗东封碑领天贶殿碑天齐仁圣帝碑皆待诏尹熙古书书法类圣教序【任宏烈泰安州志】
　　北岳安天圣帝碑
　　真宗既封泰山祀汾隂而褒及恒山之神也陈彭年故非端人语多容媚邢守元书亦习圣教而有得者但结体大踈倘过王缙便当避三舎矣矧右军乎【石墨镌华】
　　重修北岳庙碑
　　皇祐二年韩琦撰并正书钱贻范篆额
　　北岳庙在曲阳中有一白石梁相传云是舜时从岳飞至者因祀于此其说迂诞不可信然古树遒踈有二塑鬼竒甚皆千年外物碑刻亦称是魏公此书全法顔平原而时时露栁骨锋距四出令人不可正视公之受遗二世以身系轻重此亦可窥一斑矣【弇州山人槀】
