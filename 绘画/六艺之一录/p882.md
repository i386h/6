<!-- { "loadSidebar": true } -->
　　王朝云【苏东坡侍妾】　朝云始不识字晩忽学书麤有楷法从泗上比邱尼义冲学佛亦略闻大义【东坡集】
　　朝云字子霞钱塘人苏子瞻宦钱塘纳为常侍朝云初不识字既事子瞻遂学书麤有楷法【青泥莲花记】
　　翠翘　洪内翰侍人字画婉媚【书史会要】
　　翠翘工墨竹每自题其后曰翠翘戱笔字画婉媚墨气清润【绘事备攷】
　　田田　钱钱　辛弃疾二妾也因其姓而名之皆善笔札常代弃疾荅尺牍【书史会要】
　　意真　刘光世侍儿严州乌石寺在髙山之上有岳武穆飞张循王俊刘太尉光世题名刘不能书令侍儿意真代书姜尧章题诗云诸老凋零实可哀尚留名姓压崔嵬刘郎可是疎文墨几胭脂涴緑苔【鹤林玉露】
　　厨娘　京师中下之户每育女则爱防之稍长则随其姿质教以艺业用备士大夫采择娱侍名目不一就中厨娘最为下色然非极豪贵家不可用尝闻时官中有婺人某者奋身寒素歴二倅一守然受用澹泊不改儒酸偶奉祠居里便嬖不足使令饮馔且大粗率守念昔留某官处晩饍出都下厨娘烹调极可口适有便介如京谩作承受人书托以物色费不屑较未几承受人复书曰得之矣其人年可二十余有容艺晓书算旦夕遣以诣直旬余果至初憇五里头时遣脚夫先申状来乃其亲笔也字画端楷歴叙庆幸即日伏事左右末乞以四轮接取庶成体面辞甚委曲殆非庸流女子可及守一见为之启顔及入门容止循雅红裙緑裳参视左右乃退守益喜过望【谷漫録】
　　明
　　何玉仙　号白云道人史痴翁之妾能篆书【静志居诗话】张家婢　张天骏家有厮养婢善书观者啧啧称赏【紫桃轩又缀】
　　国朝
　　韩郎中姬　韩郎中圣秋姬人某氏好临摹晋唐法帖独废钟书韩诘所以对曰季汉正统闗侯忠义而斥以贼帅狂悖甚矣书虽工抑何足取韩有忠记其事云谁知太傅千年后败阙端从戎路开【居易録】
　　高密单氏妾　高密单氏妾学右军楷法似黄庭遗教二经【池北偶谈】
　　女仙
　　晋
　　南岳魏夫人　讳华存字贤安位紫虚元君领上真司命【真灵位业圗】
　　魏夫人左仆射舒之女太保公掾南阳刘彦圣之室光禄勲璞之母天才卓异少读庄老及春秋二传五经百子后修真得道夫人善书【书史防要】
　　豫章女巫　豫章女巫太元中有神降之能空中与人言且善书【书史防要】
　　唐
　　呉彩鸾　女仙呉彩鸾自言西山呉真君之女太和中进士文萧客寓钟陵南方风俗中秋夜妇人相持踏歌婆娑月影中最为盛集萧往观焉而彩鸾在歌场中作调弄语以戏萧萧心悦之伺歌罢蹑踪其后至西山中忽有青衣燃松明以烛路者彩鸾见萧遂偕往复厯山椒有宅在焉至其处坐席未暖而彩鸾据案如府司治事所问皆江湖溺死人数萧他日询之彩鸾初不答问至再四乃语之曰我仙子也所领水府事言未既忽震雷迅发云物晦彩鸾执手板伏地作聴罪状如闻谪词云以汝泄机密事罚为民妻一纪彩鸾泣谢谕萧曰与汝自有契今当往人世矣萧拙于为生彩鸾为以小楷书唐韵一部市五千钱为糊口计然不出一日间能了十数万字非人力可为也钱囊羞澁复一日书之且所市不过前日之数由是彩鸾唐韵世多有之厯十年萧与彩鸾遂各乗一虎仙去唐韵字画虽小而寛绰有余全不类世人笔当于仙品中别有一种风气今御府所藏正书一十有三唐韵平声上唐韵平声下唐韵上声唐韵去声唐韵入声唐韵上下二唐韵六【宣和书谱】
　　钟陵西山有防帷观每至中秋车马喧阗十里若阛阓豪杰多召名姝善讴者夜与丈夫间立握臂连踏而唱惟对荅敏捷者胜太和末有书生文萧往观覩一姝甚妙其词曰若能相伴陟仙坛应得文萧驾彩鸾自有绣襦并甲帐琼台不怕雪霜寒生意其神仙植足不去姝亦相盻歌罢独秉烛穿大松迳将尽陟山扣石冐险而升生蹑其踪姝曰莫是文萧耶相引至絶顶坦然之地后忽风雨裂帷覆机俄有仙童持天判曰吴防鸾以私欲泄天机谪为民妻一纪姝乃与生下山归钟陵为夫妇【诚斋杂记】
　　仙人吴彩鸾书孙愐唐韵凡三十七叶此唐人所谓叶子者也按彩鸾隐居在钟陵西山下所书唐韵民间多有余所见共六本此一本二十九叶彩鸾书其八叶后人补气韵肥浊不相入也【黄山谷集】
　　裴铏传竒载成都古仙人吴彩鸾善书小字尝书唐韵鬻之今蜀中导江迎祥院经藏中佛本行经六十卷乃彩鸾所书亦异物也【张邦基墨庄漫録】
　　洪父朋写韵亭诗云紫极宫下春江横紫极宫中百尺亭水入方洲铺玉局云映逺山罗翠屏小楷四声余翰墨主人一粒尽仙灵文萧彩鸾不复返至今神界花【吕本中紫防诗话】
　　楼钥跋宇文廷臣所藏玉篇钞云始予读文萧传言吴彩鸾书唐韵字疑其不然后扵汪季路尚书家见之虽不敢必其一日可办然亦竒矣为之赋诗且辨其为陆法言切韵兹见枢宻于文公所藏玉篇钞则又过之是尤可寳也既谓之钞窃以为如北堂书钞之类盖节文耳以今玉篇验之果然不知旧有此钞而书之耶抑彩鸾以意去取之耶有可用之字略之有非日用之字而反取之部居如今本皆以今字别之而三字五字止以墨字书之次序皆不与今合皆不可致诘辄有前嵗所与汪氏诗跋于左庶来者得以览观【攻媿集】
　　宇文廷臣文孙家有吴彩鸾玉篇韵今世所见者唐韵耳其书一先为廿三先廿四仙不可晓又导江迎祥寺有彩鸾书佛本行经六十卷或者以为唐经生书【砚北杂记】
　　鲜于伯机有呉彩鸾书切韵一本其书一先为二十三先二十四仙不可晓字画尤古【志雅堂杂抄】
　　龙兴紫极宫写韵轩世传吴彩鸾写韵于此轩以之得名予昔在图书之府及好事之家有其所写唐韵皆硬黄书之纸素芳洁界画精整结字遒丽皆人间之竒玩也【道园学古録】
　　虞集题吴彩鸾唐韵真迹后豫章城头写韵轩绣帘窣地月娟娟寻常鹤唳霜如月书到人间第几篇【道园学古録】
　　元詹玉题写韵轩调桂枝香紫薇花露潇洒作凉云商勾羽字字飞仙下笔一帘风江亭月观今如许叹飘零墨香千古夕阳芳草落花流水依然南浦甚两两凌风跨虎凭天孙标致月娥眉妩一笑生春那学世间儿女笔牀砚滴曽窥处有西山青眼如故素笺寄与玉箫声彻凤鸣鸾舞【凤林书院艸堂诗余】
　　彩鸾与文萧遇在文宗太和末而法苑珠林谓唐韵写于天寳年间岂神仙隐显原非时代之可限欤【陈绪寒夜録】
　　吴彩鸾龙鳞楷韵后栁诚悬题云吴彩鸾世传谪仙也一夕书唐韵一部即鬻于市人不测其意稔闻此説罕见其书数载勤求方获此本观其神全气古笔力遒劲出于自然非古今学人所及也时惟太和九年九月十五日题其制共五十四叶鳞次相接皆留纸缝天寳八年制【庚子销夏记】
　　项氏寳藏吴彩鸾正书唐韵全部原系鲜于伯机故物后为陆太宰全卿所购名迹也虽字细仅若蝇头而位置寛绰有余全不类世人行笔当于仙品中求之乃得【清河书舫】
　　谢自然　华阳女真也幼而入道善笔札能属文【续仙传】卢眉娘　永贞四年南海贡竒女卢眉娘年十四幼而惠悟工巧无比能于一尺绢上绣法华经七卷字之大小不逾粟粒而画分明细于毛髪其品题章句无有遗阙至元和中宪宗以金凤环束其腕眉娘不愿住禁中遂度以黄冠放归南海赐号曰逍遥后神僊香气满室弟子将葬举棺觉轻即撤其盖惟有藕屦而巳后人往往见乘紫云游于海上【杜阳杂编】
　　嵩山女子　嵩山女子佚其名任生者隐居嵩山读书常夜闻异香忽一女子开帘而入年可二十余凝态质世莫之见有双鬟青衣左右翼侍顾谓侍者曰郎君书籍中取一幅纸兼笔砚来乃作赠诗一首笔札秀丽后三日来又赠二篇良久出门闪闪上空中去地百余丈犹隐隐见之生以三篇示于人皆知其神仙矣【神仙感遇传】
　　曹文姬　文姬本长安倡女也生四五嵗好文字戯及筓姿艳絶伦尤工翰墨自牋素外至于罗绮户可书之处必书之日数千字人号为书仙笔力为关中第一后归任生三月晦日偕生乘云仙去【刘斧青髙议】曹文姬本长安倡姿艳絶伦尤工翰墨欲偶者请先投诗岷山任生诗曰一染尘心谪九天玉皇殿上掌书仙莫怪浓香薰骨腻霞衣曽带御炉烟女曰真吾夫也不然何以知吾事邪遂事之五年忽对任曰吾本上天司书仙女以情爱谪人寰二纪将归子可偕行腾云而去后以所居为书仙里【书史会要】
　　尼
　　元
　　妙湛　比邱尼妙湛管夫人为写长明庵图妙湛小行书题其上【瑚网】
　　青楼
　　唐
　　薛涛　字洪度四川乐妓工为诗当时人多与酬赠武元衡奏为校书郎【晁公武郡斋读书志】
　　妇人薛涛成都倡妇也以诗名当时虽失身卑下而有林下风致故词翰一出则人争传以为玩作字无女子气笔力峻激其行书妙处颇得王羲之法少加以学亦卫夫人之流也每喜写巳所作诗语亦工思致俊逸法书警句因而得名非若公孙大娘舞剑器黄四娘家花托于杜甫而后传也　今御府所藏行书萱草等书【宣和书谱】
　　元稹以监察使蜀知有薛涛难得见严司空潜知其意每遣薛徃洎稹登翰林涛归浣花造小幅松花牋百余幅题诗献稹稹寄旧诗与涛云长教碧玉藏深处緫向红牋写自随【牧防闲谈】　宋贾似道家有薛涛萱草诗【悦生堂古迹记】
　　王英英　楚州官妓也学顔鲁公书蔡襄教以笔法晚年作大字甚佳【书史会要】
　　梅尧臣赠诗曰山阳女子大字书不学常流事梳洗亲传笔法中郎孙妙画蚕头鲁公体又观王氏书诗云先观雍姬舞六么妍葩发艳春风摇舞罢英英书大字玉指握管浓云飘风驰雨骤起变怪文鳐昼飞明珠跳【宛陵集】
　　马盼　徐州营妓也性惠丽苏轼守徐日甚喜之能学轼书得其髣髴轼尝书黄楼赋未毕盼窃效书山川开合四字轼见之大笑略为润色不复易之今碑四字乃盼笔也【书史防要】
　　李琪　东坡先生在黄日每有燕集醉墨淋漓不惜与人至于营妓供侍扇书带画亦时有之有李琪者小慧而颇能书札坡亦每顾之喜终未尝获公之赐至公移汝郡皆祖行酒酣奉觞再拜取领巾乞书公顾视之久令琪磨砚墨浓取笔大书云东坡七嵗黄州住何事无言及李琪即掷笔防手与客笑谈坐客相谓语似凡易又不终篇何也至将彻具琪复拜请坡乃大笑曰几忘出场继书云恰似西川杜工部海棠虽好不留诗一座击节尽醉而散【春渚纪闻】
　　楚珍　不知姓本彭泽娼女草篆八分皆工董史云家藏长沙古帖标签皆其题署宣和间有跋其后者曰楚珍盖江南竒女子初虽豪放不羣终以节显吾尝见其过湖诗清劲简逺有丈夫气故知其人不凡【书史防要】
　　谢天香　钜野有浓芳亭邑人秋成报祭所也一日乡耆谋立石其中延士人王维翰书之维翰未至有妓谢天香者问云祀事既毕何为迟留不饮众曰俟维翰书石耳谢遂以袖代笔书浓芳二字会维翰至书亭字完之父老遂命刻之石王谢遂成夫妇后维翰登进士与天香偕老【青泥莲花记】
　　温琬　甘棠倡温琬字仲玉初姓郝氏本良家子六嵗质明叡训以诗书逹旦不寐日诵千言能通其大义喜字学落笔无妇人体遒韵有格有得之者寳藏珍重之不啻金玉能染指书尤妙【宋清虚子甘棠遗事】
