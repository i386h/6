<!-- { "loadSidebar": true } -->
　　案草书者后汉徴士张伯英之所造也梁武帝草书状曰蔡邕云昔秦之时诸侯争长简檄相传望烽走驿以篆之难不能救速遂作赴急之书盖今草书是也余疑不然创制之始其闲者鲜且此书之约略既是苍黄之世何粗鲁而能识之又云杜氏之变亦由程氏之改篆其先出于杜氏以张为祖以卫为父索为伯叔二王为兄弟薄为庶息羊为仆者怀瓘以为诸侯争长之日则小篆及楷隶未生何但于草蔡公不宜至此诚恐后诬案杜度汉章帝时人元帝朝史防已作草又评羊薄等未曰知书也欧阳询与杨驸马书章草千文批后云张芝草圣皇象八絶并是章草西晋悉然迨乎东晋王逸少与从弟洽变章草为今草韵媚婉转大行于世章草几将絶矣怀瓘案右军之前能今草者不可胜数诸君之説一何孟浪欲杜众口亦犹蹑履灭迹扣钟销音也又王愔云藁书者若草非草草行之际者非也案藁亦草也因草呼藁正如真正书写而又涂改亦谓之草藁岂必草行之际谓之草者盖取诸混沌天造草昧之意也楚怀王使屈原造宪令草藁未成上官氏见欲夺之又董仲舒欲言灾异草藁未上主父偃窃而奏之竝是也如淳曰所作起草为藁姚察曰草犹麤也麤书为本曰藁盖草书之文祖出于此草书之先因于起草自杜度妙于章草崔瑗崔寔父子继能罗晖赵袭亦法此艺袭与张芝相善芝自云上比崔杜不足下方罗赵有余然伯英学崔杜之法温故知新因而变之以成今草转精其妙字之体势一笔而成偶有不连而血脉不断及其连者气通而隔行唯王子敬深明其防故行首之字往往继前行之末世称一笔书者起自张伯英即此也实亦约文该思应指宣言列缺施鞭飞亷纵辔也伯英虽始草创遂造其极张伯英即草书之祖也賛曰草法简略省繁録防译言宣事如矢赴机霆不暇发电不及飞徴士已没道愈光辉明神在享其灵有歇斯艺漫流终古无絶
　　草书叙论【宣和书谱】
　　篆之作古矣至汉章帝时乃变而为草骎骎至两晋王氏羲献父子遂进扵妙汉时蔡邕亦一时号为子墨卿也稽考古今法书而独以草书为秦苦篆隶之难不能投速故作草书是不知杜度倡之扵汉而张芝皇象皆卓卓表见于时崔瑗崔寔罗晖赵袭各以草书得名世号章草至张伯英出遂复脱落前习以成今草且草之所自议者纷如或以为草昧之作或以为藁草之草或以为草行之草或以为赴急之书然则谓之草则非正也孔子所谓为命禆谌草创之是也若楚怀王使屈原造宪令草藁未成上官见而欲夺之仲舒欲言灾异草藁未成主父偃窃而奏之今犹以起草为藁者其近之也世遂以草书为一家故自汉晋宋以还以草书得名者为多姑以流传于今者凡得六十五人以其世次之于汉得张芝蜀得诸葛亮晋得张华郗愔王谢子弟辈十九人宋得谢灵运羊欣齐得刘珉梁得沈约三人陈得江总辈九人隋得释智永唐得张颠释怀素释亚栖辈二十人五代得杜荀鹤杨凝式辈三人本朝得钱俶米芾蔡襄杜衍等辈且不得人人而自举特取其尤异者姑表其略自余如仲翼之流以草书自名格律凡下承袭晚唐所谓院体者此其黜之
　　晋索靖草书状【晋书本传】
　　圣皇御世随时之宜苍颉既生书契是为科斗鸟篆类物象形叡哲变通意巧兹生损之隶草以崇简易百官毕修事业并丽盖草书之为状也婉若银钩漂若惊鸾舒翼未发若举复安虫蛇紏缪或往或还类阿那以羸羸欻奋衅而桓桓及其逸游盻向乍正乍邪骐骥暴怒通其辔海水窊隆其波芝草蒲陶还相结棠棣融融载其华熊对距于山岳飞燕相追而差池举而察之又似乎和风吹林偃草扇树枝条顺气转相比附窈娆亷苫随体散布纷扰扰以绮靡中持疑而犹豫螭狡兽嬉其间腾猿飞鼺相奔趣凌鱼奋尾骇龙反据投空自窜张设牙距或若登髙望其类或若既往而中顾或若俶傥而不羣或若自检于常度于是多才之英笃艺之彦役心精防耽此文宪守道兼权触类生变离析八体靡形不判去繁存防大象未乱上理开元下周谨案骋辞放手行氷散髙音翰厉溢越流漫忽班班而成章信竒妙之焕烂体磥落而壮丽姿光润以粲粲命杜度运其指使伯英回其腕着絶势于纨素垂百世之殊观
　　晋杨泉草书赋【陈思书苑菁华】
　　惟六书之为体美草法之最竒杜垂名于古昔皇着法乎今斯字要妙而有好势竒绮而分驰解体之细防散委曲而得宜乍抑而奋发似龙鳯之腾仪应神灵之变化象日月之盈亏书纵竦而植立衡平体而均施或敛束而相抱或婆娑而四垂或攒翦而齐整或上下而参差或隂岑而髙举或落箨而自披其布好施媚如明珠之陆离其发翰舒藻如春华之枝其提墨纵体如美女之长眉其滑泽肴易如长溜之分岐其骨梗强壮如柱础之丕基其断殊穷尽如工匠之尽规其芒角吟牙如严霜之傅枝众巧百态无尽不竒宛转翻覆如丝相持
　　梁武帝草书状【书苑菁华】
　　蔡邕云昔秦之时诸侯争长简檄相传望锋走驿以篆之难不能救速遂作赴急之书盖今草书是也其先出自杜氏以张为祖以卫为父索范者伯叔也二王父子可为兄弟薄为庶息羊为仆隶目而叙之亦不失仓公观鸟迹之措意耶但体有踈宻意有倜傥或有飞走流注之势惊竦峭絶之气防滔闲雅之容卓荦调宕之志百体千形而呈其巧岂可一槩而论哉皆古英儒之撮拨岂羣小皁吏所能为因为之状曰疾若惊蛇之失道迟若渌水之徘徊缓则鸦行急则鹊厉抽如雉啄防如兔掷乍注乍引任意所为或麤或细随态运竒云集水散风回电驰及其成也麤而有筋似蒲萄之蔓延女萝之繁萦泽蛇之相绞山熊之对争若举翅而不飞欲走而还停状云山之有玉河汉之有列星厥体难穷其类多容婀娜如削弱栁耸防如袅长松婆娑而飞舞鳯宛转而起蟠龙纵横如结聫緜如防流离似绣磊落如陵暐暐晔晔奕奕翩翩或卧而似倒或立而似颠斜而复正断而还连若白水之游羣鱼丛林之挂腾猿状众兽之逸原陆飞鸟之戯晴天象乌云之罩恒岳紫雾之出衡山巉岩若岭脉脉如泉文不谢于波澜义不愧于深渊传志意扵君子报欵曲扵人间盖略言其梗槩未足称其要妙焉
　　宋徐锴辨草书【说文注】
　　宋书传多云张芝作草又云齐相杜操作据说文则张芝之前已有矣萧子良云藁书者董仲舒欲言灾异藁草未上即为藁书藁者草之初也史记上官夺屈原藁草今云汉兴有草知所言藁草是创草非草书也
　　宋苏舜钦论草书【困学斋杂俎】
　　草书把笔离纸三寸取其指寛掌平虚腕法圆转则飘纵之体自可出絶耳
　　宋蔡襄自论飞草书【蔡忠恵公集】
　　每落笔为飞草书但觉烟云龙蛇随手运转奔腾上下殊可骇也静而观之神情欢欣可喜耳
　　宋文同论草书【东坡集】
　　余学草书凡十年终未得古人用笔相传之法后因见道上鬬蛇遂得其妙乃知颠素之各有所悟然后至于此耳
　　宋黄伯思论草书【东观余论】
　　张怀瓘论书以防稽草书第八在世将茂辈诸人下意谓其拘法度少纵放也予谓草之狂怪乃书之下者因陋就浅徒足以障拙目耳若逸少草之佳处盖与纵心者契妙寜可以不逾矩议之哉若怀瓘者以形模求字不可告以天下之马也
　　宋张栻论草书【南轩文集】
　　草书不必近代有之必自笔劄以来旧有之但写得不谨便成草书其传已乆只是法备于右军附以已书为説既有草书则经中之字传写失其真者多矣以此诗书之中字尽有不可通者
　　宋姜尧章论草书【续书谱】
　　草书之体如人坐卧行立揖逊忿争乗舟跃马舞歌擗踊一切变态非茍为者又一字之体率有多变有起有应如此起者当如此应各有义理
　　自唐以前多是独草不过两字属连后世累数十字而不断号曰连绵游丝此虽出于古人不足为竒更成大病
　　金赵秉文论草书【草书韵防序】
　　草书尚矣由汉而下崔张精其能魏晋以来钟王擅其美自兹以降代不乏人夫其徘徊闲雅之容飞走流注之势惊竦峭防之气卓荦跌宕之志矫若防龙疾若惊蛇似邪而复直欲断而还连千态万状不可端倪亦闲中之一乐也
　　元虞集论草书【道园学古録】
　　昔之为草书者结体有疎宻用笔有工拙波磔不同形势亦异譬诸人之耳目口鼻之形虽同而神气不一衣冠带履之具同制而容止则殊朝廷有大朝防百官咸在品秩同等班序同列而人则杂然前陈矣善相人者乃能于是乎有所择焉
　　明祝枝山论草书【祝氏集略】
　　草书贵通畅草书下笔易扵疾须放令少缓徐行穏歩一防一画皆有规矩不令容易亦有墙壁间架须要明净方合晋人法度不可如后人全率尔也用笔不可太迟迟则缓慢无神气亦不可太疾疾则恐窘歩而失势
　　明杨慎论草书【升庵外集】
　　山谷一帖云少时喜作草书初不师承古人但管中窥豹稍稍推类为之方事急时便以意成乆之或不自识也余谓山谷非杜撰者盖自掊击以教人耳
　　又【墨池琐録】
　　黄山谷云近时士大夫罕得古法但弄笔左右纒绕遂号草书盖前世已如此今日尤甚张东海名曰能草书每草书凿字以意自撰左右纒绕如镇宅符篆文徴明尝笑之云草书集韵尚未经目何得为名书耶
　　明萧子鹏论草书【云邱子集】
　　草不若楷之正楷不若篆之纯然而草虽非古众体可兼若庄以存正纵以出竒潇散处有涵畜者在浑厚中有精华者着驰不失范矣若简不知检旷而无归与夫乱古而作皆书之蠧也
　　明陆子渊论草书【书辑】
　　草书者后汉徴士张芝所造也卫瓘复采芝法兼乎行书谓之藁草羲之献之书谓之今草搆结微眇者谓之小草复有所谓防丝之草蔡君谟以散笔作草书谓之散草亦曰飞草
　　草诀百韵歌
