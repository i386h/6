<!-- { "loadSidebar": true } -->
　　华亭陆恱道以医名于前元松雪赵公尝有手帖乞药观宋潜溪先生跋其后以医为不受官防赐号处士而归盖其髙致如此非特以医名者自其孙景深以来能世其业至于今又得文质以医学教授太医院成就后学为多家蔵旧物虽断烂数行保守不坠处士可谓有后矣【匏翁家蔵集】
　　赵子昻于归帖
　　赵吴兴于归帖淳雅有古法是合作者然此青鳯一毛耳生独寳爱之若周人不知其得吉光全裘当更何如也苏长公尝读赫蹏云吾此纸可以劖钱祭鬼后五百年当受百金之享古人自负定不虚耳【弇州山人藁】
　　赵子昻碎金帖
　　徃余授经秀州包氏曽渡过崇福古刹见梁栋楣柱多松雪手书寺僧寥寥不复如元时蜂房蟸室矣宋末西多巨室好宾客嗜图史故避兵者归焉如曹云西子弟园林庄舍见于贞溪海编可考今丁氏蒋氏邹氏相望犹有云西之风碎金帖为邹元恺世蔵家塾此亦松雪之功臣也流通人问作上一叚佳话快甚【甫田集】
　　赵荣禄与觉轩六简
　　右赵荣禄与觉轩先生手简共六纸有以知交谊之深家世之旧也先生学行纯正为宋琅琊王字仲寳之后仕至兰溪州判官今获观于其孙光大之彛斋老成典型不可复见矣尚赖翰墨文章有以见其风流哉至正廿年嵗在庚子三月望日倪瓒谨题【式古堂书画彚考】
　　余闻荆溪有觉轩王先生繇文学起家至兰溪州判官生晚不及识闻之四十年见其孙光大出松雪与先生手笔凡六纸内谓楼居仙人眺八极而自得者真可企仰光大乞书楮尾于是乎书至正乙巳冬十月廿有四日防稽抱遗叟杨桢在卷素斋试沈先生乐墨【同上】
　　义兴旧阅之家得交松雪翁者元初惟王氏岳氏两家而已治生唐门幼学之时尚多见之到今五十年来讫无片纸存者而岳氏之后盖亦寥寥无闻焉今观彛斋所藏六帖皆翁与其先大父徃还书纸墨尚新则知王氏子孙之贤视他族所守厥有间哉因感而识之壬戌嵗九月廿又二日为冬至日马治【同上】
　　赵子昻诗卷
　　赵松雪书法片楮只字人无不知寳重者世传松雪尝临右军十七帖得其风韵最多此幅笔势流转品格清髙知非松雪莫之能也松雪诗复名家集行于世已乆顾鲜有以诗知松雪者字掩之也锡山故按察使吴公喜学赵字藏其真迹颇富余因于其子尚寳鸿胪君处见之其家文献亦可徴已【张衮水南集】
　　赵松雪诗稿卷
　　赵文敏书出于晋诗及乎唐固一代之能事也观此诗卷令人叹慕不已徳常其永保之至正二年壬午九月十有六日丹邱柯九思题【式古堂书画彚考】
　　松雪翁尝云凡作字虽写亦如欲刻金石今观其诗草窜涂注间皆不苟且诚哉是言也濠梁李升【同上】
　　赵翰林髙情散朗殆似晋宋间人故其文章翰墨如珊瑚玉树自足照映清时虽寸缣尺楮散落人间亦莫不以为寳也今人工诗文字画非不能粉泽妍媚山鸡野鹜文采亦尔斑烂至其神韵则与孔翠殊絶此无他固在人品何如耳此卷张徳常得之翰林之子仲穆处卢山甫二月廿日见过田舍携以示仆因题倪瓒至正二年壬午嵗也【同上】
　　宋程伯子书字时甚敬谓非欲要好只此是学人皆知之而涵养工夫盖鲜今观松雪翁诗遗稿一一画皆昭然絶异窜改之迹想见不苟其文章书画为学者宗匠固亦宜哉吾友张徳常敬事善学得此卷而珍袭之其意深矣吴郡后学罗元题【同上】
　　赵子昻书胆巴帝师碑卷
　　赵子昻楷书胆巴帝师碑卷真迹上上笔意略同妙观二碑胆巴华言秘宻也胆巴碑延祐三年书妙观碑大徳七年书也皆出李泰和家法古劲絶伦品属第一【式古堂书画彚考】
　　赵文敏书坡仙烟江叠嶂卷【文徴眀补图】
　　松雪大书见者絶少东吴王敬之氏有此其永寳之正徳十五年十月十一日李东阳书【式古堂书画彚考】正徳壬辰春三月廿日衡山文璧观槐雨先生所藏松雪书为补此图【同上】
　　赵文敏法书名画册【字俱行书凡十八叚画俱水墨凡七叚】
　　松雪翁胸次潇洒每每喜弄笔于幽牕净几间时写古人名言妙句以自适其兴致可想而见也片楮只字珍藏什者不可胜纪若此十八帖是已虽大小不齐残编断简而种种臻妙所谓信手拈来头头是佛者也尤君叔埜既刻小楷赤壁赋而复以此附焉诚可谓之合璧矣丙寅仲夏寄来京师漫题而归之衡人文彭【式古堂书画彚考】
　　余嗜松雪书不减季野而此书阑漫信笔特为精佳兼多竒语且杂卉小幅尤得象外之趣可称三絶真能使人意移而増嗜也叔野比来书甚佳知其多出于此当为改观以须乙丑长至日俞允文谨书【同上】孙过庭论书有五合一曰偶然欲书此赵文敏十八帖皆兴到率意染翰有天真之趣其小笔花卉咸萧踈可爱叔野购之秣陵市中携来芝馆获观叔野酷嗜文敏书所得文敏书甚富皆真迹也能致千里马未尝买死马骨亦可诧矣丙寅上日定灵子黄姬水书【同上】
　　徃从白门市中见此册叶书凡十八纸画有其半今又遗其二矣云是顾清甫氏藏本当时笔工王文某者时时从文敏所拾得之随短长濶狭作四册子孙世世寳防孝庙时黄锦衣琳闻之重购不与致祸其家信乎神品也恵山尤叔野博雅好古最喜赵笔所藏小楷赤壁赋皆世所知慕者然萧闲古淡略不经意中有天真烂发之妙则惟此卷为佳丙寅人日陆楚生袖过斋居如与故人再面因记其所自于末六止生周天球记【同上】
　　松雪翁十八帖皆一时意兴所到为之故用笔精妙姿态横逸如玉树珊瑚光采照映盖以韵胜者也昔胡汲仲谓公上下五百年纵横一万里举无此书信哉杂卉数种亦随意染天真烂然又在牝牡骊黄之外叔野博雅有文此帖得所归矣隆庆元年春三月云间董宜阳书【同上】
　　赵荣禄此卷小笔短笺兴到即率意染或书或画皆自神来所谓不求工乃更工耳三十年前尤叔野携过停云馆文休承为手橅入石流传且乆今真迹既归茂卿石刻尚留尤氏何不俾丰城龙劒雌雄复合乎癸夘上已松院坐雨漫题太原王穉登【同上】信笔游戯正是古人学书得力处董其昌观【同上】文敏碎金从不着意中得法当与争坐位帖同例曹溶【同上】
　　前贤笔墨之妙直夺化工是册书画皆不经意而神法俱到可寳也华亭沈荃【同上】
　　赵文敏与中峰十一帖
　　附管夫人一帖
　　承防先兄与天目中峰和尚手帖并魏国夫人书计十二纸其弟子装池藏寳防以传乆逺观者无不赞叹天厯三年二月廿四日赵孟吁题【式古堂书画彚考】翰林承防松雪赵公文章诗法妙天下然世独称其善书何也盖书法易入眼而文与诗非造于理者不易识故徃徃称善其字耳今观与天目幻住老祖书计十一纸并魏国夫人书一纸共一十二幅深得王右军之妙难矣今世学之者或肥似而温润不及之此少陵所谓龙种自与常人殊真佳言也甲午秋八月二十二日松泉比邱幻孙永寜拜题
　　右赵承防手牍十一纸魏国夫人一纸皆与天目幻住公者承防所云悉为夫人没后与住商评欲修事荐严时承防老矣音词宛恻读之可为兴感不知当时本老答语何以写其忧也夫人以书般若得公赞叹致谢云云皈依之诚尤为迫切本之徒寜通作一卷今归黄令公淮东书院藏之间出以相示余谓三士咸从菩萨地来所谓应以比邱宰官信女身而得度者因縁聚防乃如此今皆还净土矣学士夫人不能释然于现在之时而余为勘破于过去之日相对一笑摩挲移日不独以其翰墨之妙而已也吴门祝允眀跋【同上】
　　赵魏公书散满天下亦时时获观惟夫人真迹为世罕有此卷之可贵者正在是耳或谓松雪嗜好佛法太过者彼其时社稷墟矣黍离之懐不于空观而焉寄此则在所当慨而不当认梦为实也治癸亥十月在锦衣君清淮堂书前进士吴郡杨循吉【同上】子昻书中龙象当时与之同世者皆沾余润遂成名家况画眉闺彦寜不传授笔诀与之俱化耶观魏国夫人尺一题董其昌【同上】
　　文氏停云馆帖从此卷真迹摹出乃文敏最得意书自右军大令后直接宗非唐人所及也今为恵生鉴藏墨池中一叚竒事董其昌观因题庚午夏五望前二日【同上】
　　无题跋诸书
　　赵松雪书中峰懐净土诗后系讃
　　欵云延祐三年嵗在丙辰六月廿四日大都咸宜坊寓舍
　　赵文敏书春寒诗卷
　　赵子昻行书诗词【七言絶句一　雨中花词二绛唇词一】松雪翁杂书八则真迹【每则有欵】
　　赵集贤南谷二帖
　　子昻答子诚劄【已上俱见珊瑚网】
　　松雪道人方外交疏
　　欵云至治元年十二月八日疏松雪道人疏
　　赵松雪跋李仲渊作刘简州墓铭帖【附载李源道札】
　　赵文敏题晋斋小藁　　　赵魏公过西郊渡诗帖赵集贤南谷先生帖　　　赵集贤汲仲帖
　　赵吴兴书编唐诗帖　　　赵文敏作画帖
　　赵文敏舜举帖　　　　　赵荣禄伯机帖
　　赵子昻与季统札【行草书】　　赵子昻八年帖【行草书】赵文敏逺顾帖【行草书】　　　赵子昻舟行枉顾帖【行书】赵魏公心腹帖【行草书】　　　赵松雪风采帖【行书】
　　赵松雪懐想帖【行书】　　　　赵荣禄逺赐帖【行草书】赵松雪乡人莘升帖【行书】　　赵子昻书盘谷诗【行书】赵子昻书杂体诗卷【草书】
　　已上俱见式古堂书画彚考
　　赵文敏摹兰亭叙【延陵吴寛吴门周天球二跋】赵集贤临兰亭叙卷【杨士竒兰亭居士三跋】
　　赵承防临禊帖【赵孟吁仇逺二跋】
　　已上诸跋已载兰亭叙兹不重録
　　赵子昻二体千文【题杨载题项元汴跋】
　　赵吴兴四体千文【张雨记唐棣题】
　　赵松雪临智永千文【虞集吴寛文徴眀四跋】
　　已上诸题跋俱已见前千字文后兹不复重録
　　赵子昻草书千文【刘宗海潘庭玉袁尊尼董其昌四跋】
　　已上四跋已载千字文
　　赵子昻书灵隠寺碑
　　赵子昻书崇禧万夀宫碑
　　赵子昻书永福寺碑
　　赵子昻书灵瑞塔碑
　　赵子昻书济禅师塔碑
　　赵子昻书公碑
　　赵子昻书演公碑
　　赵子昻书孙真人碑
　　赵子昻书勅藏御服碑
　　赵子昻书教宗传碑
　　赵子昻书崇禧万夀宫诏书碑
　　赵子昻书番君庙碑
　　赵子昻行书姑苏能仁庵记
　　已上诸石刻题跋已载九十二卷碑刻兹不重録
　　赵子昻枯树赋真迹
　　褚河南枯树赋为武延秀差作二王屏风脚欧虞之迹不与焉其在当时珍贵可知赵吴兴更取二王结法临之茂宻秀润视真迹不知孰叩山隂堂室耳画树全得古籀法真吾山房中二絶也　又见昔人谓临书如防雕摩天各极飞动之势余得褚河南防钩真迹与此卷对之虽形模大小不甚异而中间行笔絶不同褚妙在取态赵贵主藏锋褚风韵遒逸飞动真所谓谢夫人有林下风气赵则结搆精宻肉骨停匀顾家妇清心玉映自是闺房之秀也若买褚得赵当亦不失所望矣
　　赵吴兴小楷法华经
