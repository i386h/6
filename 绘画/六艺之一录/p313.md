<!-- { "loadSidebar": true } -->
　　梁武帝评书从汉末至梁有三十四人王僧虔书如州王谢家子弟纵复不端正奕奕皆有一种风气王子敬书如河朔少年皆充恱举体沓拖而不可耐羊欣书似婢作夫人不堪位置而举止羞澁终不似真阮研书如贵胄失品次不复排突英贤王仪同书如晋安帝非不处尊位而都无神明殷均书如髙丽人抗浪乃有意气而姿顔自足精味徐淮南书如南岗士夫徒尚风轨然不寒乞陶隠居书如吴兴小儿未成长而骨体峭快吴拖书如新亭伧父一徃似州人共语语便态出栁产书如深山道士见人便欲退缩曹喜书如经纶道士言不可絶王右军书字势雄强如龙跳天门虎卧凤阁故厯代宝之永以为训蔡邕书骨气洞达爽爽如有神力程旷平书如鸿鹄弄翅颉颃布置初云之见白日萧思话书如舞女低腰仙人啸树李镇东书如芙蓉之出水文彩如镂金桓元书如快马入阵随人屈曲岂须文谱范懐约真书有分草书无功故知简牍非易皇象书如韵音绕梁孤鹤独舞孔琳之书如散花空中流徽自得李岩之书如镂金素月屈玉自照薄绍之书如龙游在霄缱绻可爱秦狱吏程邈善大篆得罪始皇云阳狱増减篆体志其名名其书曰隶也扶风曹喜后汉人不知其官善篆及隶篆等少异李斯见重一时耶钟司徒书字有十二种意外巧妙絶伦多奇崔子玉书如危峰阻日孤松单枝邯郸淳书应规入矩方圆乃成师宜官书如鹏翔未息翩翩而自逝梁鹄书如龙威虎震劒拔弩张张伯英书如武帝爱道慿虚欲仙卫恒书如挿花舞女援镜笑春索靖书如飘风忽举鸷鸟乍飞钟繇书如云鹤游天羣鸿戯海行间茂密实亦难过耶
　　按梁武论钟繇书有十二意均间平直疎密损益之类至唐人传其法解释尤详此云钟司徒书有十二种意外巧妙絶伦多奇未知是前十二意不然则传流之差以元常为司徒或司徒又自有十二种意外巧妙过其父耶
　　书评乃梁武帝命袁昂作非武帝评也事见法书要录据此帖有三十人而两曹喜法书要录云袁崧书如深山道士见人便欲退缩萧子云书如经纶道人言不可絶以此知智果误以袁崧为栁产子云为曹喜也然两书所载人名数各不同
　　王僧虔　　王子敬　羊欣　　　阮咸
　　王仪同　　殷均　　徐淮南　　陶隠居吴拖　　　栁产　　曹喜　　　王右军蔡邕　　　程旷平　萧思话　　李镇东桓元　　　范懐约　皇象　　　孔琳之李严之　　薄绍之　　程邈　　　扶风【曹喜】钟司徒　　崔子玉　　邯郸淳　　师宜官梁鹄　　　张伯英　　卫恒　　　索靖钟繇
　　右三十三人官帖
　　王僧虔　　王子敬　　羊欣　　　阮研王仪同　　殷均　　　徐淮南　　陶隠居吴拖　　　袁崧　　　萧子云　　崔子玉师宜官　　韦诞　　蔡邕　　　钟司徒张伯英　　索靖　　梁鹄　　　皇象
　　卫恒　　　孟光禄　李斯　　　钟繇
　　逸少　　　萧思话　薄绍之
　　右二十七人法书要录
　　其它尚多抵牾世无善本可较案智果智永同是右军弟子果得右军骨永得右军肉皆以能书名永书固为妙絶果书如此未为髙古也黄云此字束天然少疑非智果按梁武帝藏钟张二王书至多尝使虞龢陶隐居辈订证不独袁昂也
　　隋朝法帖
　　皇帝敬问婺州双林寺慧则法师朕尊崇圣教重兴三宝欲使一切生灵咸福力法师舍离尘俗投志法门专心讲诵宣妙典精诚如此深副朕懐既利益羣生当不辞劳也犹寒道体如宜令遣使人指宣徃意
　　隋朝帖当是吏笔薄有吏气予尝见唐吏笔亦如此宋儋书
　　自一接拜情同弟兄沈吟缅懐固非小子之所勤及也荣质前谢恐乖昔贤共弊之道晦事勿语且絶诗人匪报之实迟循躯偭俛未已殆将有辰矣足下多可不恠髙情内含如筠斯清比蕙又畅儋不以感气厚而修诈自广不以抚已多而私颂作德未致力谢驰懐宣书何陈万一也悚息今秋尽野外草木变衰长郊萧条风物凄清都乆客莫复相亲足下退食公庭睡罢私室栉沐晞景収视解听岂念歳华不待厌倦为旅之士哉顷者酿玉初令弦丝正调竟欲左擕郑君幽指药妙右对董叟髙谈道微情酣世忘浩元尘粃思足下能顺试实其事为如何哉时闻真声逈闻笙鹤此复异于人境耳或以息宴可以啸歌乆不间然期今日之事也倚候骑气自豫光临幸甚谨驰疏不得一一宋儋白
　　案窦臮述书赋云宋儋李璆擅美中州李师王而意浅宋效钟而体流注云儋字藏诸广平人髙尚不仕书作钟体而侧戾放纵黄氏深不取其书以为但作侧戾殊失天势东坡山谷殊不喜其文乃云其人不解此狡狯书便不足观前辈之去取不同如此然而譬之查黎橘柚终不可弃也
　　六艺之一録卷一百三十七
　　钦定四库全书
　　六艺之一录卷一百三十八　　钱唐倪涛撰
　　法帖论述八
　　绛帖平五　　德
　　绛帖中此一卷皆晋代名贤之妙迹唯王廙二十四日帖谢安后一帖是赝余皆可以为师法
　　晋中书令王洽书
　　洽白辱告承问洽故尔劣劣兾以复叙还白不具王洽再拜
　　洽顿首言不孝祸深备婴荼毒防恃亡兄仁爱之训兾终百年永有慿泰何图慈兄一旦背弃悲号哀摧肝心如抽痛毒烦寃不自堪忍酷当奈何痛当奈何重告恻至感増防絶执笔哽涕不知所言洽顿首言
　　洽顿首言兄子号毁不可忍视抚之摧心发言哽恸当复奈何奈何洽顿首言
　　洽白向感塞不成叙得告承问殊乏劣白不具王洽再拜
　　王领军敬和丞相第三子右军之从兄也王僧虔评书云领军谓右军曰弟书遂不减吾变古制今惟右军领军不尔至今犹法钟张今观此帖清逸闲雅真不在右军下也
　　晋司徒王珉书
　　珉顿首顿首此年垂竟悲懐兼割不自胜奈何奈何寒切体中比何似甚耿耿仆疾遂不差眠食少忧深遣书不次王珉顿首顿首
　　十八日珉白比二书蹔至未更近问悬情不适比可不吾羸疾故尔忧深力书不具王珉敬问何如仆故顿弊力书不次王珉顿首顿首上下何如仆上下上下大都恩得书至之吾具【阙】今欲出耳吾此月亟遣卄四是王济祖日欲必赴卿可尅过明吾当下解相待飡出亦遣报既至王家毕卿可豫拟光公令作一顿美食可投其饭也王珉前报
　　王小令珉洽之子也善行书子敬云弟书如骑骡骎骎欲度骅骝前代子敬为中书令故世谓子敬为大令珉为小令卒赠太常不为司徒也书视敬和为小劣与元琳【王珣】当雁行第四帖尤奇王济当是人名祖日者祖饯之日尅过此也与逸少帖安石昨必欲尅潘家尅二十五日同陈子昂表云除此之际未有尅期至今隂阳家谓之尅择黄云小令此年帖本唐人所蓄与二种虞松三帖为一卷珉帖末云辅国司马君笔势婉雅与此间矣此亦无后五字
　　晋司徒王珣书
　　三月四日珣顿首末冬众感得七月书知问寒何如就弊忧之劣不具王珣顿首白
　　元琳季琰之兄也误列在后帖中如此多矣山谷云众感字皆佳
　　晋侍中王廙书
　　二十四日廙白唯乆白想适妙来行未面迟想得示知同云兾何生相见近及不多王廙白臣廙言臣祥除以复五日穷思永逺肝心寸截甘雪应时严寒奉被手诏伏承圣体御饍胜常以慰下情臣故患满气上顿乏匆匆慈恩垂愍每见慰问感戴屏营不胜衔遇谨表陈闻臣廙诚惶顿首顿首死罪死罪
　　臣廙言昨表不宣奉赐手诏伏承圣体胜常以慰下情不审夙昔复何如承郑夫人乃尔委顿今复増损伏惟哀士愍存益劳圣心谨附承动静臣廙言
　　七月十三日告籍之等近日遣王秘书不言月行复半念汝独思不可堪居奈何奈何雨凉不差嫂何如汝所患遂差未悬心不可言阿母思上下悉佳宜可行
　　疟如复防要取未防愁人宜复具日发与别不可言今遣使未北反书不具白复防日消息廙疏
　　王世将从王敦之命为平南将军故晋人多称为王平南殁赠侍中画为明帝师书为右军法过江右军前平南为最今观后二表真有钟元常之风祥除表世别有全本后云具官臣王廙上此欠一行七月第二帖笔意清逺天下之佳书黄云世将信能钟氏笔意山谷云王侍中学钟絶近真行皆好如此书乃能临学雨凉不下一字不晓诸家作悉后有悉佳字不尔
　　晋太宰髙平郄鉴书
　　鉴顿首顿首灾祸无常奄承遘难念孝性攀慕兼剥不可堪胜奈何奈何望逺未縁叙苦以増酸楚鉴顿首顿首
　　老郄虽非赝校官帖为无韵窦臮云博哉四庾茂矣六郄今存其三攀字下省一笔极佳
　　晋侍中郄愔书
　　九月七日愔报比得章知弟渐佳至庆想今渐胜食进不新羌难将适犹悬忧遣不具愔报比书想悉达日凉弟佳不及数字愔报
　　逺近何他王右军竟去不付石首干一节想亲亲今悉如常敬豫何当来即道祖故木善差恒在尚书不来见多日
　　山谷云郗方囬书初不减王氏父子方囬右军妇弟书固当佳第二帖似缺文石首干即干也古谓干鹊二字通用　敬豫王恬字丞相子道祖未详
　　晋中书郎郗超书
　　超言逺近无他说茍异问者定虚耳云段龛归顺不知审不王江州为宗正似已定前所传者虚妄耳异同自防啓超言
　　按晋地里志石季龙末辽西段龛自号齐王据青州永和七年龛以青州来降以龛为镇北将军封齐公帖中言段龛归顺以此又按史庾亮亡后逸少为江州王允之继之此咸康建元之间去龛归顺尚十许年不知何为尔也书亦不工
　　晋尚书令卫瓘书
　　顿州民卫瓘惶恐死罪中阙音敬望想尽懐在外累年始尔得还情甚踊跃旦至三十里上须节度明日乃入奉说欣承福祚日白瓘惶恐死罪死罪
　　顿州民卫瓘顿字下当有一首字古无顿州瓘河东安邑人若以为顿邱又在卫地了不相干也瓘与索靖俱善草隶号一台二妙虽尝为尚书令终于太保山谷云卫中令音敬帖近世草书不敢复望其藩此一章语亦佳
　　晋黄门郎卫恒书
　　一日有恨知问未面为叹欲七日云邪恒白
　　恒即瓘子其论四体书极有源流非后世所及也王简穆云二卫书无以评其优劣但见其笔力惊异耳此帖皆似失真亦见上字卷
　　晋太傅陈郡谢安书
　　安顿首顿首每念君一旦知穷烦寃号慕触事崩踊寻绎荼毒岂可为心奈何奈何临书凄闷安顿首顿首
　　六月廿日具记道民安惶恐言此月向终惟祥变在近号慕崩恸烦寃深酷不可居处比奉十七十八日二告承故不和甚驰灼大热尊体复何如谨白记不具谢安惶恐再拜
　　安石书不在大令下故不甚重大令书也六月廿日帖米云赝诚然黄以为传摹失真过矣山谷云道民安盖事五斗米道者右军为献之女玉润请罪亦称民也又云谢太傅墨迹闻驸马都尉李公照有之不作姿媚态度恨不见尔但如此去右军父子间可着数人
　　晋散骑常侍谢万书
　　七月十日万告朗等便流火感伤兼切不自胜奈何奈何转凉汝等各可之知近闻邑邑吾渉道动下疹乏劳劣力及不具告父疏
　　万石人品在安石下当时有攀安提万之语书亦然然总谓之二谢朗万兄之子而自称父告亦犹疏受谓疏广叩头从大人议盖古人之诸父犹父也闻与问同
　　绛帖平六　　山
　　晋王羲之书
