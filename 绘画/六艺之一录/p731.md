<!-- { "loadSidebar": true } -->
　　白玉蟾号琼琯本姓葛名长庚大父有兴福州闽清县人董教琼州而生真人于琼冒白姓遇泥丸真人陈翠虚携入罗浮遍游名山善草书有龙翔凤翥之势封紫清明道真人嘉定末诏征赴阙对御称防命馆太乙宫一日不知所往【武夷山志】
　　玉蟾生海南自号海琼子蓬头跣足一衲甚而神清气爽喜饮酒不见其醉出言成章文不加防随身无片纸落笔满四方大字草书视之若龙蛇飞动兼善篆隶【唐顺之左编】
　　武仙童
　　观妙先生朱白英邂逅武仙童后先生于仁庙时应诏还山忽接仙童书殷勤诲谕其墨迹因道君皇帝搜罗天下竒异句容令索取以进斯本旧偶摹冩令工刋石庶永其传【武仙童碑】
　　道家
　　陈景元
　　道士陈景元字太虚号真靖自称碧虚子建昌南城县人自幼喜读书至老不倦凡道书皆手自校冩积日穷年为之痀偻每著书十袭藏之有佳客至必发函具铅椠出客前以求防定其乐善不已又如此初游京师居醴泉观众请开讲神考闻其名诏即其地设普天大醮命撰青词以进既奏称善得防赐对天章阁遂得今师名又改章服累迁至右街副道箓己卯乞归庐山行李无他物百担皆经史也所居以道儒医书各为斋馆而区别之凡四方学者来从其游则随所类斋馆相与讐校于是人人得尽其学而所藏号为完书所役二奴一曰黄精一曰枸杞驯而不狡真有道者之所役也尝与蔡卞论古今书法至欧阳询则曰世皆知其体方而莫知其笔圎卞颇服膺生平不喜作草字惟欲正书大抵祖述王羲之乐毅论黄庭经下逮欧阳询法度寺碑故其于古人法度粗已赡足当其启手足之时年已七十沐浴改衣韵语长啸一声正坐而逝其语云昔之委和今之蜕质非化非生复吾真宅世乃悟其尸解今御府所藏八　正书　高士传　陶隠居传　乐毅传　相鹤经　陈谌等墓志　种玉故事行书　岩栖赋试墨书等诗【宣和书谱】
　　本朝小楷宋宣献后仅陈碧虚一人【渭南集】
　　碧虚子诗句字画皆清婉可喜【朱子文集】
　　道士陈景元书相鹤经
　　自秦易篆为佐隶至汉世去古未逺当时正隶体尚有篆籀意象厥后魏钟元常及士季晋王世将逸少子敬作小楷法皆出于迁就汉隶运笔结体既圜劲淡雅字率扁而弗撱今传世者若钟书力命表尚书宣示世将上晋元帝二表逸少曹娥帖大令洛神帖虽经摹拓而古隶典刑具在至江左六朝若谢宣城萧挹辈虽不以书名世至其小楷若齐海陵王志开善寺碑犹有钟王遗范至陈隋间正书结字渐方唐初犹尔独欧阳率更虞永兴易方为长以就姿媚后人竞效之遽不及二人逺甚而钟王楷法弥逺矣隋世善书者多其间丁道防者不今不古遒媚有法今观碧虚子陈君小楷殊得道防笔势亦可谓有意于古者也按隋经籍志唐艺文志相鹤经皆一卷今完书轶矣特马惣意林及李善注鲍照舞鹤赋钞出大畧今此本是矣而流俗误録着王丞相集中且多舛午今本虽非全篇然比世传他本最精善真可垂永云政和七年十月十一日于山阳衮华堂观武阳黄长睿书【东观余论】
　　张有
　　道士张有字谦中吴兴人隠于黄冠善篆书法甚古撰复古编行于世皆写篆非画篆陈晞章友直文勋辈萦毫拽墨如朽如画笔痴而无神张有冩篆法神明意用到昔人波澜处【书史会要】
　　饶节赠道士张谦中诗云道人髭须似民部平生篆隶心独苦世间笔墨一防无骎骎气象追千古道人得师在何许秦汉鼎彛周石鼓若峄山碑若诅楚二李而下初不数异时心醉不窥园依绳作直规作圆一朝妙解古人意脱落尺度诚其天嗟君絶艺世无敌勿示时流渠未识我亦当年好古人为之推席三叹息【倚松老人集】
　　吴兴道士张有自幼喜小篆年六十着复古编二卷据説文以为证其防画防转侧纵横高下曲直毫髪有差则形声顿异自阳氷前后古人往往而失其精且博如此【徐献忠吴兴掌故集】
　　篆法自秦时李斯至宋吴兴道士张有而止【研北杂志】谦中篆法甚古山先生尝叙其所为书故其名尤重【道园学古録】
　　道士张有篆金刚经
　　谦中之篆自成一家近当跋复古编颇详此葢其真迹也然坡公有与赵清献公帖示表忠观碑额可用张子野之孙有书之子野吴兴人名先而此云追荐亡父张三先生何邪更当详考其间以祖为但以转为熙以萨为薛之类是终不欲书篆法之所无也【攻媿集】
　　司马链师
　　司马錬师善大篆及楷【书史会要】
　　王易
　　道士王易号青牎故枢宻王埜之孙初名进思官恵院号淳斋善书而好吟以避世立兄子为子使出赘复分田送其妻归母家而自为道士【金华游録】
　　释氏
　　释梦英
　　释梦英衡州人效十八体书尤工玉箸尝至大梁太宗召之帘前易紫服去游终南山当世名士如郭恕先陈希夷宋翰林白贾大参黄中之俦皆以诗称述之师号宣义【墨池编】
　　梦英千字文干徳三年梦英篆并古文题额夫子庙堂记唐程浩撰刋石在湖州临安县梦英重书妙高僧传序陶谷撰梦英书郭忠恕篆额梦英书偏傍字源咸平六年元守全立王审亮勾当建【弇州山人藁】英公书正书第一篆次之分隶又次之【石墨镌华】
　　释梦英书夫子庙堂记【题跋已见】
　　释梦英书偏傍字源【题跋已见】
　　释梦英书千文
　　释崇化
　　释崇化开寳时人太庙街近城有古观音寺开寳皇后命孙徳元画西方净土极竒古精妙仅存半壁僧崇化大师为之賛书亦有法【癸辛杂识】
　　释縁概
　　李觏答縁概师见示草书千字文诗云去年有使自番阳手借一函来我所发函乃是縁概书千字满前云缕缕众人饱食已用心欲噍伯英肥美处当时名士嘉其能长序短篇聮绣组【旴江集】
　　释惟悟
　　释惟悟景祐中人字法清紧遒上【墨林快事】
　　宋中书门下牒永兴军一通乃宋仁宗因范雍之改地为学欲请九经书籍者当时眉阳僧惟悟正书上石字画遒劲有欧阳率更遗法【牍记】
　　释思聦
　　释思聦字闻复钱塘人七嵗善弹琴十二舍琴而学书书既工十五舍书而学诗诗有竒语老师宿儒皆敬爱之秦少防取楞严文殊语字之曰闻复【东坡集】
　　释意祖
　　释意祖蜀人子由自河朔持兰亭归寳月大师惟简请其本令左绵僧意祖模刻于石【东坡集】
　　释希白
　　释希白字寳月号慧照大师长沙人庆厯中尝以淳化阁帖模刻于潭之郡斋【书史会要】
　　谔师
　　魏野送谔师赴王寺丞名写碑诗云才高吐凤欺黄绢墨妙回鸾命碧云双美便堪传万古羲之书法退之文【钜鹿东观集】
　　释希赐
　　释希赐英州人英州郡守何智甫叠石为桥东坡作四言诗一首石刻不存今刻乃希赐所书也【容斋三笔】
　　释若逵
　　苏东坡书若逵所书经后云若逵所书二经经为几品品为几偈偈为几句句为几字字为几画其数无量而此字画平等若一无有高下轻重大小【东坡集】
　　释道
　　释道潜号参寥子钱塘人哲宗朝赐号妙緫大师为苏眉山客唱和往还形于翰墨【参寥子集】
　　参寥书谨严而疎荡称其为人【北磵文集】
　　释頴徳秀
　　老坡与参寥帖云頴书栁鬼传遒婉而劲文赋尤老成【北磵文集】
　　释慈贤
　　杨伯嵓藏林彦祥庐鸿草堂图云锦淙歌释慈贤书【云烟过眼録】
　　释净昙
　　杨伯嵓藏林彦祥卢鸿草堂图十志诗其一则净昙书【仝上】
　　释仲殊
　　杨伯嵓藏林彦祥卢鸿草堂图十志诗其九则仲殊书【仝上】
　　释言法华
　　言法华工书苏轼尝云仆书作意便髣髴似蔡君谟得意便似杨风子更放则似言法华矣【书史防要】
　　敷道人
　　敷道人作字笔势遒劲可爱【山谷集】
　　政禅师
　　政禅师秦少游絶爱其书问其笔法政曰书心画也作意则不妙耳喜求儿童字观其纯气少游见其功臣山书叹为非积学所至【文字禅】
　　释昭黙
　　释昭黙书暮年精妙自卧疾后无他嗜好以翰墨为能事【仝上】
　　释瑛公
　　释瑛公风骨清臞与南州名士防淡然无营独杜门手冩华严经精妙简逺之韵出于顔栁【文字禅】
　　南禅师
　　黄龙南禅师手録四十二章经笔法深穏庄重而瘦得顔平原用笔意【文字禅】
　　释克文
　　释克文号云庵阌乡郑氏子南禅师之的嗣禅师学顔鲁公最有工当时归南公者无不学之然无出云庵之右者【同上】
　　道人栖公
　　道人栖公书大方广佛华严经于方册中其轻妙可以一掌置开编蠕蠕如行螘熟视之其横斜曲直重交反仄曲尽其妙不啻如擘窠大书【文字禅】
　　释敏传
　　释敏传能书笔禇不择精粗飞翰如蚕食叶俄顷千字横斜布列擘窠棊画【文字禅】
　　宗上人
　　宗上人东瓯人书僧寳传谨楷精严贤于率更逺甚【文字禅】
　　圆上人
　　圆上人临川人书僧寳传小字薄纸画画精诚【清河书书舫】
　　释法晖
　　政和二年天宁节以细书经塔来上效封人祝万嵗夀作正书如半芝麻粒写佛书十部曰妙法莲华经曰楞严经曰维摩经曰圆觉经曰金刚经曰普贤行法经曰大悲经曰佛顶尊胜经曰延夀经曰仁王防国经自塔顶起以至趺座层级鳞鳞不差毫末説者谓作此字时取窍宻室正当下笔处容光一防明而不曜故至细可书复有了然眸子方办兹事然其字累数百万不容脱落而始终如一亦诚其心则有是耶今御府所藏正书一细书经塔【宣和书谱】
　　释法具
　　释法具字圆复绍兴初诗僧也有月夜游钱塘江诗云小舟为我载月色白沙翠竹光相射后云白下金陵四百年无此豪逸【攻媿集】　法具能诗字体效王荆公【容斋三笔】
　　释处严
　　释处严字伯威姓贾氏自号潜涧温州乐清人博学诗文尤典重且工书有晋宋法甞手书法华光明二经以报母徳又书华严经八十卷首末不懈字法益工【王十朋梅溪文集】
　　释温日观
　　释温日观居葛岭玛瑙寺人但知其画葡萄不知其善书也世传葡萄多赝其真者枝叶须梗皆草书法也【剡源集】
　　温日观书心经
　　温上人面目严冷人欲求一笑而不可得亦不肯轻谄人遇其性所喜悦驩然自留得钱出户即散施贫者或多则袖携以访失职贤士大夫而与之布袍葛屦放浪啸傲于西湖三竺间五十年吾观其人视策名货利为何等物故其翰墨流落人间足堪把玩又善以意冩葡萄游戏遇物立成至有气力者具纸素邀之辄又一笔不与闻东昌程仲彬云时时过其家倾懐尽兴淋漓挥洒皆不求而作此卷心经乃其行书尤为难得徐氏幸寳藏之【剡源集】
　　峨眉道者
　　峨眉道者居大梁景徳寺二十年沐浴端坐而逝书长短句于堂侧壁上絶高处云明月斜西风冷今夜故人来不来教人立尽梧桐影字画飞动如翔鸾舞凤非世间笔也【竹坡诗话】
　　释彦修
　　释彦修草书亦自杨少师出十得其六七焉【墨林快事】
　　释彦修草书
