<!-- { "loadSidebar": true } -->
　　禇河南潭府帖末云舅遂良报薛八侍中前外舅张知常以为河南谪潭时无有薛姓为侍中者仆尝攷之信然按遂良以髙宗永徽六年贬潭州都督前此上至神尧时为侍中者裴矩齐王元吉杜如晦王珪魏元成杨师道刘洎张行成髙季转宇文节韩瑗凡十一人未有薛姓者至仪凤中薛元超始作相既在遂良后又不作侍中当时在外镇未有兼此官者及观字势亦斆禇作妩媚态其伪必矣后家侄至一帖乃真河南得意书翩翩有逸敬体以前帖视之犹蓬葭倚瑶林也
　　山河帖乃禇河南所书枯树赋中钞出耳此庾子山作而禇书之后禇遂良述四字后人妄益
　　虞永兴大运帖欧阳率更比年帖皆集二公碑中字为之
　　柳少师与弟帖末云诚悬呈人多疑之以顔籀注汉书丞相衡传云字以表徳岂人所自称柳不当称字然尝观逸少敬谢帖自云王逸少白庐山逺公集卢循与逺书自云范阳卢子先叩头则古人称字盖或有之陆柬之帖云近得告为慰上下无恙不得吴兴近问悬心得药书散势耿耿尝也殊不类唐人语当是临晋宋人帖不尔效其语作此耳
　　薄绍之宋世为丹阳尹书与羊欣齐名时号羊薄此卷目为唐人谬甚矣
　　第五杂帖
　　自苍颉至程邈书皆伪史籀书傅世者岐鼓耳今此书云扬州裴易徳系字殊无三代体与其辞皆唐人笔也李斯书米云不知何人书仆按其文云田畴耕耨为政期月而致法令使父子为邹鲁乃李阳氷篆王密所撰明州刺史河东裴公纪徳碣中字也其碑略云惊逋复田畴辟教以耕耨故为政可期月而致寛之则法令非行公之化夷俗为邹鲁使父子长防各得其宜此帖乃摹田畴等十八字为斯书与碑中篆无铢黍差而米云不知何人书盖未尝见此碑耳
　　程邈在秦云阳狱作字乃今汉碑中字是也有此方生今正书不应邈已作之
　　宋儋唐明皇帝时人学钟书但作侧戾殊失天势王着録此书不知乃唐士意为逺古人故与斯邈并列其误至此儋有嵩山圭禅等碑传于世字亦不甚工
　　卫夫人帖盖唐初李懐琳作事见窦臮述书赋如续帖中嵇康絶交书世传七贤帖皆懐琳伪迹也此与师帖尤踈谬按梁萧子云答武帝敕云臣昔不能防赏随时所贵规模子敬多歴年所年二十六着晋史至二王列传欲作论草法言不尽意遂不能成十许年始见敕防论书一卷商略笔状洞彻字体始变子敬全范元常逮尔已来自觉功进此伪帖云但卫随世所学规摹钟繇遂歴多载年二十着诗论草又云笔势洞精字体遒媚皆窃取子云启中语欲小改之遂失其句读今世髙识岂无何不悟此又卫夫人乃晋李矩妻李充母名铄字茂猗既与师书自当著名不但称夫族及姓也以数事攷之其伪不疑又前辈论此帖以其敕字从力馆从舍为伪未中其病盖自二王以来伪字甚多陈为阵策为防皆二王辈自制不可据此定真伪也
　　隋诏书中敬字缺其波盖淳化中摹此书时特省去避讳耳或指此目为伪帖非也梁武帝书评乃命袁昂作者其答启云奉勅遣臣评古今书臣愚短岂敢輙量江海但天旨诿臣酙酌是非谨品字法如前此云梁武评书误矣袁昂不以书名而评裁诸家曲尽笔势然论者以其评张芝书云如汉武爱道凭虚欲仙则欲仙而已至况薄绍之书乃云如仙人啸树则真仙也为比拟失伦此亦一病也冩此者字法局束天然太少疑非智果书果号得右军骨借誉浮实亦不至尔
　　何氏书若云何人耳或以为何姓非也米以二帖为欧阳率更书良是
　　敬祖鄱阳二帖大令部中已有此重出耳敬祖王导子武冈侯恊也与大令不同时恐非其书
　　孤不度徳量力与亮白董卓以来二帖皆诸葛传中与昭烈问答语有一叚自孙权据有江东以下与此文相接误寘第十卷王大令部中皆章草书虽大小字画防异而笔势若一大是全冩亮传首语此文虽出亮言亦史家润色之又中云亮曰亦史家所记米遂谓亮书差千里矣仆谓此帖当是逸少书盖与此公章草豹奴帖笔法同
　　移屋有意适间旷二帖真羊中散书与唐薛邕家所蓄笔精帖字势同与法帖本部中三月六日帖殊不类彼六日帖乃伪也笔精帖真羊公得意书或以为逸少则过矣
　　法帖刋误卷下
　　第六王防稽书上
　　自适得书至慰驰疎【或作竦】耳中间诸帖除穆松及秋中二帖差似逸少书余并近世不工书者伪作耳非特笔无晋韵又宅上静眠过此如命等乃今流俗语不待观笔迹已可辨之
　　酸感至比加【一作和】下及宰相并噉豆鼠伏想防等亦伪作盖以逸少别帖垂三十年比加下防等语厠其间或云宰相安和帖乃郗愔书谓宰相者简文作相王时也殷生者殷浩也然此或是书郗愔帖语耳而结字实近世人伪作愔书自与逸少早年抗衡而此帖了无晋韵其非审矣
　　鲤鱼帖敬字行成帖殷字皆缺语在第五章夫人及蔡家二帖亦后人依放贾曽送张说赴朔方序中云备官而行成旅比从下云有诏具寮爰开祖宴且申后命宠以蕃锡此卷有此文自行字上祖字下皆亡之而作草书多不缀属当是集逸少书写此序耳先辈以为张说送贾至文非也米亦以自是月下为伪殊不知自行成下已伪盖此帖失其首尾而米未尝考贾曽文也阔别稍久眷与时长帖末云遇信悤遽万不一陈字既甚恶而笔语乃尔非逸少书无疑吾昨得一日一起帖米以为张长史书有之但米论书多以草字差大者为非二王书一概求之理恐未竟
　　追寻帖米以为大令书非也字势圜既非献之体而中云吾老矣余愿未尽惟在子辈耳案大令寿四十三初无后嗣与此不合又法书要録逸少帖内有此语固宜在此卷
　　二十日以下二帖结体虽疎词笔皆有王氏风气殆是唐人纵笔临放非摹榻也
　　不得临川问帖亦非逸少书庾子嵩非同时人也朱处仁帖在十七帖间其中有云徃得其书信遂不取答谓昔尝得其书而信人竟不取报书耳而世俗遂误读为往得其书信殊不知信者乃使人也自连下语非若今之所谓书信也第一篇晋武帖中已详辨之
　　第七王防稽书中
　　得都下九日帖中云蔡公者蔡谟也仁祖者谢尚也晋穆帝永和十二年秋桓公破姚防至洛故此云久当至洛是时将以谢尚镇司州以病止故此云得仁祖二十六日问疾更委笃与陶谷家所畜逸少破羗帖中所书事正同其帖云知虞帅云桓公已至洛即摧破羌贼贼重命想必禽之王畧始及旧都使人悲慨深此公威略实着自当求之于古真可以战使人叹息知仁祖小差此慰可言适范生书如其语无异故须后问为定今以书示君仆尝防之云晋穆帝永和十二年秋桓温破姚防于伊水遂至洛时将以谢尚镇之属病不行所云桓公摧破羌贼及仁祖小差正当时事也是时逸少去防稽内史已嵗余方遯迹山水间宜不复以世务经懐而此书乃叹宣武之威畧悲旧都之始平忧国嗟时志犹不息惜其一愤逺引使才猷结约弗光于世独区区遗翰见寳后人览之深为兴叹此帖草法极工惜不载法帖间故附见此条
　　与足下意政同政当作正盖逸少祖尚书郎名正故王氏作书正月或作初月或作一月他正字皆以政代之后人相承斆之非也
　　自初月二日至前从洛帖皆伪如初月有云羲之呈耳愿知心素致使如然也愿足下莫见责乃俗人伪作第恐是著书观其所补永禅师千字格韵与此正同十月七日帖米以谓集成予谓昨见君帖亦然盖二帖字意皆不相属而十月帖颇取十七帖中足慰前可令必达以副此志逺想慨然等帖中语厠其间如云足下尚停数日得告承长平未佳足下大小佳也知比得丹阳书热日更甚期已至旦反想至七帖皆后人依放中有云不易可得过夏知有患者早乘凉行皆非当时人语承足下还来一帖不论可见其伪
　　荀侯帖云安好音信明公当得归洛也词笔皆如初月帖【刘次庄释云安好音信那可遇得归洛也】
　　深以自慰晚复毒热二帖唐文皇所临者羲之白耳帖不论可见其伪
　　仆近修小园子殊佳帖米以为子敬书仆谓处动静以下方是子敬笔前两行乃唐人书字势帖语与后迥殊
　　第八王防稽书下
　　羲之死罪小大悉佳帖书殊恶末云因縁不多亦近代所为耳
　　足下各如常亦唐人作比初月帖差胜中云淡闷干呕淡古淡液之淡干古干湿之干今人以淡作痰以干作干非也据此当亦非今人所作
　　濶转久帖末云卒未近縁如何非晋人语阮公故尔一帖非逸少书
　　蒸湿帖米云大令代父书非也盖结字殊不同词亦异晋体
　　修龄王胡之也重熙郗昙也安西庾翼也其云一昨得安西六日书无他无所知说故不复付送譲都督表亦复常言耳按翼之镇荆州以石虎衰暴屡表请北伐康帝及朝士皆遣使譬止孙绰辈亦致书谏之则逸少所见之表殆亦论北伐事也翼之此举朝论弗以为然故逸少以为常言及闻其迁防阳乃云稚恭遂进镇东西齐举想尅定有期也则始虽同羣议而终以为当犹赵充国之计罕羌初是之者十三中十五最后十八有诏诘前言不便者皆顿首服无足怪也然翼有志无年徒奋十倍之气而蔑一统之功此志士所嗟慨者逸少所书进镇帖唐张彦逺载于书録今闻在王仲修家月半帖虽晋人语字不合作盖后人冩二王尺牍中语耳
　　此郡帖米谓与王述书非也逸少与蓝田方隙而为属郡既检察苛急主者疲于课对正救过不暇岂复尺牍间自彰其逋滞哉此帖官本传摹甚失真如以就劳为能劳小却为小都皆转失草法也
　　适欲遣书帖非逸少书
　　逸少十七帖本唐贞观御府中书张彦逺云王草书中烜赫著名帖也仆谓当时书卷首帖有十七日字故诸帖总谓之十七耳非帖数也本二十七条今官法帖有其十五散寘逸少书三卷中又续法帖有五而卭竹杖丝布衣汉讲堂诸葛颙天鼠膏四果种虞安吉七条不载当是亡轶而世有完卷者传摹殊精非此比也此卷有帖云周益州送此卭竹杖卿尊长或须今送仆按十七帖有云去夏足下致卭竹杖皆至此士人多有尊老者皆即分布令知足下逺惠之至以前帖观之即知此帖盖与周益州矣自昔相传十七帖乃逸少与蜀太守者未必尽然然其中问蜀事甚多是亦应皆与周益州书也但来禽一帖则或以为与桓温而已本朝僧邦者有寄李昌武翰林诗云来禽简寄桓宣武不知何据按此帖有云今在田里惟以此为事足下致此子者大惠也逸少视桓公位殊辽絶与书不当尔耳然当时真长子猷辈犹嫚侮桓公彼亦能容逸少作书若交友盖无足怪温飞卿诗云画图惊畏兽书帖得来禽此帖垂寳非一世也
　　第九王大令书上
　　此卷王大令部伪者最少相过无复日借匪献之韵自可赏
