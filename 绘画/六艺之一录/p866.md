<!-- { "loadSidebar": true } -->
　　石桥寺在衢州府西安县南三十里道书第八青霞洞天也康熙壬申冬知县事鹿君祐邀予往游从寺登山寻仙人对奕所前后洞豁有碑峙其右则唐嗣江王祎所题五言诗以贞元三年正月上石末书朝散大夫使持节衢州诸军事守衢州刺史赐紫金鱼袋韦光辅建文称刺史韦公于石桥寺桥下以外祖信安郡王诗刻石按新唐书表太宗第三子吴王恰恰第三子琨琨子祎旧唐书传祎少继江王嚻后封为嗣江王改封信安郡王景云开皇中两为衢州刺史诗题嗣江王当是景云间初为刺史作也成都杨用修不知薄烟羃逺郊遥峰没归翼二语系王诗疑为仙人遗句误矣
　　唐郎官石柱题名跋
　　唐尚书省郎官石柱题名吴郡张长史旭撰记京兆许左丞孟容撰后序记出旭正书后序刘补阙寛夫隶书也二篇别勒于碑而题名锓于柱自贞元后则令史续书故工拙大小不齐焉唐制尚书省都堂居中东有吏部户部礼部三行行四司左司统之西有兵部刑部工部三行行四司右司统之各掌十二司事举正稽违省署符目定其程限吏分设司封司勲考功户分设度支金部仓部礼分设祠部膳部主客兵分设职方驾部库部刑分设都官比部司门工分设屯田虞部水部诸司均有壁记详其改充迁转之嵗月而石柱第注姓名而已康熙戊子予始购得郎官题名三纸字已漫漶眼昏莫辨会桐城方生来自京师访予梅会里坐曝书亭镇以界尺审视之姓名可识察者三千七百余人别録诸格纸而同里曹生复以所搨本赠予因言柱在西安府儒学孔子庙庭之右上有古柏覆之窃思六部既分左右则当时立石必东西各一今右司暨兵刑工三部所属郎官题名无一人者是左存而右已失也若礼部四司阙郎中考功膳部阙员外郎殆由椎拓者遗失尔方生名世举字扶南曹生名曰瑚字仲经皆受业予之门
　　跋唐岱岳观四诗
　　右唐张嘉贞任要韦洪公孙杲四诗俱刻于岱岳观碑侧而编岱史者不録任韦公孙三人新旧唐书无攷任又题名云贞元十四年正月十一日立春祭岳遂登太平顶宿其年十二月廿一日立春再来致祭茶宴于兹盖唐时祭毕犹不用酒故宴以茶也
　　唐濮阳卞氏墓志铭跋
　　康熙二十年秋禁垣西偏中官刘进成宅掘地误发古墓中有瓦罂一墓石二方广各一尺二寸一刻卞氏墓志四字环列十二辰相皆兽首人身一刻志铭而书志作鋕又无撰文人姓名苐云归于我彭城刘公而已文称贞元十五年嵗次己卯七月朔夫人寝疾卒于幽州蓟县以其年权于幽州幽都东北五里礼贤乡之平原按悯忠寺有唐人舍利记二一云寺在城东门一云大燕城内地东南隅有悯忠寺门临康衢则唐之幽州在今都城之西南合之是碑益信
　　唐防石桥记跋
　　防石桥记元和元年三月衢州刺史陆庶文庶吴人宰相元方之曽孙象先之从孙希声之从祖也先世曰玩仕至司空侍中赠太尉其子姓号太尉支元方象先希声三世相唐新唐书世系表庶歴官福建观察使当日以贵公孙领郡碑后列亲賔接武男子从行是亦好事者亲賔二人子壻试大理评事元益前绛州太平县尉崔缵男子五人右内率府録事叅军综前文馆明经绘左监门卫率府兵曹叅军绍前崇陵挽郎缜按世系表书纵鄮令综河南府户曹叅军绘信州刺史绍颍州刺史惟缜无之崇陵者徳宗陵也缜以大臣子弟充挽郎唐制然矣
　　跋石桥寺六唐人诗
　　右刘迥李幼卿李深谢剧羊滔薛戎诗各四首刋成二碑留石桥寺嘉靖中尚存都御史江山赵镗修府志具録之中间阙文仅六字耳迥字阳卿知几子大厯初吉州刺史终谏议大夫给事中有集五卷载新唐书艺文志幼卿字长夫陇西人大厯中以右庶子领滁州州有庶子泉因幼卿得名深字士逹兵部郎中衢州刺史滔泰山人大厯中宏词及第戎字元大元和七年以刑部郎迁河南令歴衢湖常三州刺史终浙东观察使剧未详二碑不知何年失去其后官三衢者改修府志乃尽删唐人之诗深可恨也宋陈耆卿撰赤城志明谢方石续之各为一集合之以行后之君子改修地志者当取以为法
　　唐济渎庙北海坛置祭器铭跋
　　山川望秩济渎神清源公建庙于济源县西北而筑北海坛于庙后号广泽王掌之祠官嵗立冬日奉祀其来久矣旧俗庙不设祭器先期令请扵上官购诸洛下酬以歳缗所用沉币之舫则以车逺运沁河渡口贞观十三年济源令张洗字濯缨覩庙中楸槐数本为大风所拔用其材制祭器凡百二十有二余以造双舫云按尔雅祭川曰浮沉郭景纯注以为投祭水中或浮或沉语焉未之详也碑文谓沉币双舫盖舫以浮之币以沉之比于郭氏之注义较明晰今山只川后祠宇恒有车船置殿左右殆本古祭川遗制尔洗于事神有礼度治人必有方惜乎斯铭不载图经而洗之政事亦无表见碑今藏吴江潘氏稼堂其善藏诸
　　书唐贾餗华岳庙诗石刻后
　　元和元年十月著作郎河南贾餗谒华岳庙赋五言诗题名太和六年四月其侄男宣义郎行华州叅军事琡修之修之者殆锓之也诗题北周天和二年赵文渊书万纽于瑾所撰华岳颂之左方颂之隂则开元八年刘升书咸廙所撰精享昭应碑也其石勒顔真卿乾元元年题名工每椎拓三面而遗餗诗以是流传者寡然其诗特醇雅顾图经未之采焉爰装界书其后
　　白乐天草书春防诗拓本跋
　　右白傅草书一十九行钱穆父在越勒石置莱阁下今长庆集不载或以是诗补入元防之集中误也散字广韵未収而毛晃増注礼部韵略有之引白诗为证且注云重増然则今之广韵亦非唐韵之旧矣从雕本譌终爱雕本譌怯皆所当勘正者
　　书张处士瘗鹤铭辨后
　　石墨之传于今有难以骤读者天发神防石断而为三瘗鹤铭裂而为四又失其腹由是释文不符览古者阙其疑可也移易増益其辞不可也曩在白下得祥符周雪客神防碑考既序而之矣淮隂张力臣乗江水归壑入焦山之麓借落叶而仰读瘗鹤铭辞聚四石绘作图聨以宋人补刻字伦序不紊且证为顾连翁书盖逋翁故宅虽在海盐之横山而学道句曲遂移居于此集中有谢王郎中见赠琴鹤诗鹤殆出于性所好斯瘗之作铭理有然者自处士之图出足以息众説之纷纶矣力臣名弨精书法尝为顾处士炎武写广韵及音学五书手摹家藏鼎彞欵识遗予惜不营生产没后尽散失并传刻枣木悉归之闽人可叹也

　　六艺之一録续编卷三
<子部,艺术类,书画之属,六艺之一录>
　　钦定四库全书
　　六艺之一録续编卷四　　　　钱唐倪涛撰
　　石刻题跋
　　朱彞尊竹垞甫曝书亭集
　　榆次县三唐碑跋
　　去榆次县三十里赵村有穹碑三中央一通仆地折爲二段赠太保李良臣碑也其辞李宗闵撰杨正书立于长庆二年右一通安定郡王李光进碑也其辞令狐楚撰子季元书立扵元和平蔡之后左一通太尉李光顔碑也其辞李程撰郭书立于开成五年良臣本河曲部落稽阿跌之族袭鸡田州刺史隶朔方军其称太保者以子贵赠官光进光顔皆以功盖天下时人以大小大夫别之兄弟孝睦见于旧史而碑称光顔平吴元济师旋请于朝其兄则史传所未及又碑书光进为安定郡王史没其文吾意碑辞定不诬矣
　　湖州天寜寺尊胜陀罗尼石幢跋
　　湖州天寜寺建自陈永定三年武宣章皇后故宅也曰龙兴曰孝义曰万夀曰报恩光寺寺额屡更其曰天寜者仍吴越武肃王所更额也相传寺有尊胜陀罗石幢一十四座今其八尚存文可辨识者一建于大中元年十一月后题刺史令狐绹姓名一建于大中二年八月后题刺史苏特姓名书者曹巨川也一建于大中十二年四月书者凌渭也一建于会昌元年十一月书者胡季良也一建于咸通十一年三月又断石一平望芮文琛立后题干符六年四月葢平望驿时属乌程澄源乡宜阳里故张承吉诗云一吴兴水西来此驿分斯其证矣巨川及渭莫考季良见宣和书谱载其行草书各五种考诸家纪録金石文字太和八年湖州徳本寺碑隂系季良正书寳厯二年杭州大觉禅师碑元和二年平李锜纪功碑均系季良八分书元和四年国子司业辛璿碑九年永兴寺僧伽和尚碑均系季良篆额是季良于书法诸体精熟不独行草见长矣惜也幢第称曰处士而不着其里贯疑即州人至绘画人鱼简则画谱未详仅见于此予友郑元庆芷畦撰湖州府志手拓诸幢文见示予嘉其见闻之周洽也书册尾归之
　　唐阿育王常住田碑跋
　　右唐阿育王寺常住田碑袐书省正字郎万齐融撰其初赵州刺史徐峤之书既隳于冦明州刺史于季友于僧惠印所覩旧文邀处士范的重书太和七年冬事也寺建于晋太康二年田赐于宋元嘉二年额更于梁普通三年释道宣録神州墖寺以是墖居第一焉碑题越州都督府鄮县者齐融神龙中与贺知章贺朝张若虚邢巨包融等俱以吴越之士知名见刘昫唐书文苑传国秀搜玉二集曽载其诗唐书以贺朝万为一人齐融为一人误矣唐自武徳四年诸州置緫管未久更都督府至乾元元年始号越州而鄮县即古鄞州开元二十六年始割县置明州齐融撰碑时寺犹属越州也碑引诗倬彼甫田嵗取十千以甫作硕不知何所本其隂有记则扵季友辞附赠范的诗的亦有和韵之作胡氏统籖李氏全唐诗均未之载季友太保頔次子也尚宪宗女惠康公主拜驸马都尉授羽林将军制系元稹所草史不言其为明州刺史宰相世系表苐书绛宋等州刺史云
　　悯忠寺重藏舍利记跋
　　右采师伦书重藏舍利记在京师悯忠寺碑建自唐会昌六年文称舍利旧藏智泉寺寺经始扵元魏幽州刺史尉苌命故又号尉使君寺按北史苌命太安狄那人苌作长参预齐神武起兵破尔朱兆者其曰节制司空清河张公者仲武也当武宗诏毁佛寺地分三等幽州等居上许留僧二十人寻又诏诸道留二十人者减其半故碑云勅于封管八州内寺留一所僧限十人至是年宣宗即位遂弛其禁先是智泉寺已燬遂以舍利归悯忠寺焉仲武在幽州屡破回鹘郑畋谓会昌时功第一方燬寺之歳五台僧多奔幽州仲武封二刀付居庸关曰有防僧入境则斩之及宣宗増置僧寺碑称司空固防释门殷诚修敬若是乎前后不相侔者盖仲武功名之士宜其好恶与时移也师伦无善书名然犹存王知敬薛稷遗意亦能拔乎俗者
　　唐漳州院陀罗尼石幢跋
　　右唐咸通四年八月漳州押衙兼南界防奕将王剬所造陀罗尼石幢宣义郎前建州司户叅军事刘镛序并书经后题朝议郎使持节漳州诸军事守漳州刺史柱国崔衮名又分书建立嵗月及镌字人于后按游奕将五代十国多有之独不见扵唐会要新旧书惟六典载骑曹掌外府兵马簿帐牧畜之事凡诸卫马承直配于金吾廵检防奕者季请其料给之殆职廵逻者已是帖今藏吴江潘检讨稼堂家审定为宋拓本
　　唐北岳庙李克用题名碑跋
