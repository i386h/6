<!-- { "loadSidebar": true } -->
　　又跋石经尚书云秘书郎黄符以石经尚书示余为考而识之蔡邕以经籍去圣乆远文字多谬俗儒穿凿疑误后学熹平四年奏求正六经文字邕乃自书于碑大屋覆藏立太学门外号鸿都石经屋覆四面栏障开门于南河南郡设吏卒视之昔朱越石与兄书曰石经文都【阙】碑髙一丈许广四尺骈罗相接太学在南明门外讲堂长十丈广三尺堂前石经四部本碑四十六枚元魏时西行尚书周易公羊传十六碑存十二碑毁南行礼记十五碑悉崩坏东行论语三碑毁礼记但存谏议大夫马日防议郎蔡邕名当是时尚有碑十八盖春秋尚存作篆科斗复有周易尚书公羊礼记阳衒之曰石经尚书公羊为四部又谓春秋尚书二部书有二经当是古文已出之出北齐谓得四十八碑误也洛阳昔得石经尚书叚残破不属盖盘庚洪范无逸多士多方总二百三十六字其文与今尚书尽同间有异者才十余然则知古文尚书盖已见于此或曰魏亦作石经安知此为汉所书哉余谓魏一字汉为三字此其得相乱耶且曰天命自度碑作亮惠鲜鳏寡碑作惠于矜寡乃逸旣诞作乃宪既延治民祗惧作以民肆高宗享国五十九年作百年以书攷之知傅受譌误不若碑之正也方汉立学官书惟有欧阳夏侯其书虽不全见今诸家所引与古文尚书全异不应今所存古文反尽同也疑邕既立二书则或当以古文自存矣王肃觧书悉是孔传便知魏去汉世未远肃得其文不然不应又尽同也晋内史梅赜【阙】舜典而当时犹疑知古经已废于汉魏不尔肃得自私使世疑耶余知至晋其书已絶今考杜预释左传以古文为逸书又知欧阳夏侯所传殆异于古文其知者于此乎考之【同上】又跋石经论语云石经不存或自河南御史台发地得之盖论语第一篇并第十四篇为一碑亡其半矣其可识者字二百七十又自第十八篇至第二十篇为一碑破缺残余得五之一其存字为三百五十七以今文论语校之其异者若抑与之与为意与之我未见好仁者恶不仁者作未见好仁恶不仁朝闻道夕死可矣作可也有三年之爱于其父母无乎字恶居下流而无流字年四十而见恶焉无焉字凤兮凤兮作何得之衰徃者不可諌也来者犹可追也今本皆异执舆者为谁而作执车者为谁子是鲁孔丘与曰是然后曰是知津矣比今书多二字耰而不辍作夫子怃然植其杖作置其斯而已矣作其斯以乎子游作子斿而在萧墙之内作而在于萧墙之内凡碑所存校其异者已十五之一矣使鸿都旧书尽存则其异可知也夫以邕之所定虽未尽善然汉儒学専其校定众家得正譌误多矣此犹是千嵗旧书比今兵火之余师学已乆废其庸得论当耶【同上】
　　汉石经与今文不同者殊多今畧记之书女毋翕侮成人今本作女无侮老成人保后胥髙今本保后胥戚女永劝忧今本汝诞劝忧女有近则在乃心今本近作戕女比犹念以相从今本作汝分猷各翕中今本作各设中尔惠朕曷祗动万民以迁今本尔谓朕曷震动天既付命今本付作孚曰陈其五行今本作汨陈严恭寅畏天命自亮以民祗惧今本亮作度以作治怀保小人惠于矜寡今本人作民于作鲜母兄曰今本作无皇曰则兄自敬德今本兄作皇旦以前人之微言今本作徽言是防显哉厥世今本哉作在文王之鲜光今作耿光通殷就大命今本逹殷作大命论语意与之与今意作抑孝于惟孝今于作乎朝闻道夕死可也今也作矣是鲁孔丘与曰是是知津矣今本是鲁孔丘与曰是也曰是知津矣扰不辍子路以告子怃然今本扰而不辍子路行以告夫子怃然置其杖而耘今本置作植其斯以乎今本其斯而已矣譬诸宫墙今本诸作之贾诸贾之哉今本贾作沽又论语每篇各记其章数其最后云凡二十篇万五千七百一十字又记诸家异闻之语若曰在于萧墙之内盖毛包周氏于今论语无盖氏毛氏书此石刻在洛阳本在洛宫前御史台中年乆摧散洛人好事者时时得之若骐一毛虬龙片甲今张焘龙学家有十版最多张氏壻家有五六版王晋玉家有小块洛中所有者止此予皆得其拓本论语之末题云诏书与博士臣左立【刘本无立字】郎中臣书书上臣下皆缺当是著书者姓名或云此即蔡邕书姓名既亡无以辨之独刻者陈兴姓名甚完何其幸欤又有一版公羊不知谁氏所得其未云谿典谏议大夫臣马日防臣赵防议郎臣刘郎中臣张文臣苏陵臣傅桢杂【杂未详】杂下谿上缺谿上当是堂谓堂谿典也此盖鸿都一字石经然经各异手书不必皆蔡邕也三字者不见真刻独此一字者乃当时所刻字画髙古精善殊可寳重开元中尝藏拓本于御府以开元二字小印印之与法书名画同藏盖唐世以前未録前代石刻独此见收其可寳如此　立字杂字案石经古本皆有之【黄伯思东观余论】
　　蔡邕本传称邕自书丹于碑不言为何体今世所传皆为体至儒林传序则云为古文篆三体书法以相参检注古文谓孔氏壁中书以縯考之孔壁所藏皆科斗文字孔安国当武帝之世已称科斗书无能知者其承诏为尚书五十九篇作传为古定不从科斗本文邕安能具三体于安国之后三百年哉汉建武时杜林避地河西得古文尚书一轴诸儒共传寳之一轴已为世所珍如此熹平距建武又几载乃谓六经悉能为古文非事情也或以邕以三体参检其文而书丹于碑则定为亦如孔安国之书传耶儒林传序疑字有误者初邕正定六经与堂谿典数人同受诏今六经字体不一当是时书丹者亦不独邕也姑识其末以俟博识君子【张縯石经跋】
　　石经残碑熹平四年立在西京灵帝纪云诏诸儒正五经文字刻石于太学蔡邕传云帝从邕与马日防所请正定六经文字刋石太学石髙一丈广四尺陆机洛阳记云碑凡四十六多毁但有书易公羊论语而礼记尽毁不存北齐徙于邺都半殁于水隋复载入长安乱作营缮者以为柱础而隋志以为后汉刻七经于石皆邕所书与纪传所载不同唐魏郑公收聚之十不存一【汉字原】
　　汉石经今不易得好古者所藏仅十数叶蜀中又以翻刻入石【曾惇石刻铺叙】
　　石经遗字碑防稽蓬莱阁翻本破缺磨灭不异真古碑今无矣【吾衍学古编】
　　予两见此本一于邹平张氏一于京师孙氏尚书盘庚篇三十余字论语为政篇七十余字尧曰篇三十余字以视洪氏释所存不过什之一而已按三体石经汉魏皆尝立之熹平之立石见于后汉书之灵帝纪蔡邕传张驯传儒林传宦者传正始之立石见于晋书卫恒传而水经注则曰汉碑五经立于太学讲堂前悉在东侧碑上悉刻蔡邕等名魏正始中又立古篆三字石经魏初传古文出邯郸淳石经古文转失淳法树之于堂西石四十八枚广三十丈雒阳伽蓝记则曰堂前有三种字石经二十五碑表里刻之写春秋尚书二部作篆科斗三种字汉右中郎将蔡邕笔之遗迹也犹有十八碑余皆残毁复有石碑四十八枚亦表里书写周易尚书公羊礼记四部又讃学碑一所竝在堂前章怀太子引雒阳记则曰讲堂长十丈广二丈堂前石经四部本碑凡四十六枚【少二枚】西行尚书周易公羊传十六碑存十二碑毁南行礼记十五碑悉崩坏东行论语三碑二碑毁礼记碑上有谏议大夫马日碑议郎蔡邕名此皆当时亲见其石而记之者也合而考之其不同有四焉一曰汉五六七经之不同二曰魏石经三体一体之不同三曰堂西所立石为汉为魏之不同四曰后魏所存诸经石之不同后汉书本纪儒林传宦者传皆云五经蔡邕张驯传则以为六经隋书经籍志又以为七经此言汉五六七经之不同也衞恒传言魏初篆文出于邯郸淳至正始中立三字石经转失淳法因科斗之名更效其形水经注亦云三字石经在堂西而伽蓝记以为表里书隋书经籍志则谓之一字石经矣然则所谓效科斗之形而失淳法者安在耶此言魏石经三体一体之不同也
　　金石录云汉石经蔡邕小字八分书后汉书儒林传序云为古文篆三体者非也盖邕所书乃八分而三体石经乃魏时所建也
　　伽蓝记二十五碑为三种字四十八碑表里书水经注谓汉碑在堂东侧而四十八碑为魏经在堂西乃雒阳记不言东侧有碑而云堂前有四十六枚上有马日防蔡邕名又不言字之为三体一体无乃并水经之所谓魏者而指之为汉欤此言堂西所立石为汉为魏之不同也伽蓝记云周易尚书公羊传礼记四部雒阳记则多一论语而赵明诚金石录言其家所收又有诗仪礼茍非其传拓之本出于神以前则不应以宋人之所见而魏时犹未见也此言后魏所存石诸经之不同也凡此皆不可得而详矣若夫魏书江式传谓魏三字石经立于汉碑之西为邯郸淳书则不考衞恒之言而失之者也
　　胡三省通鉴注云魏碑以正始年中立汉书言元嘉元年度尚命邯郸淳作曹娥碑时淳已弱冠自元嘉至正始九十余年谓淳所书非也
　　孝静帝纪武定四年八月迁洛阳汉魏石经于邺北齐书文宣帝纪言有五十二枚视伽蓝记所列东二十五西四十八之数仅失二十一枚耳而隋书经籍志言河阳岸崩遂没于水得至邺者不盈大半则不考北齐之纪而失之者也周书宣帝纪大象元年二月辛夘诏徙邺城石经于洛阳隋书于刘焯传言开皇六年运雒阳石经至京师而经籍志则云自邺载入长安则自不考其列传而失之者也此皆其乖误之易见者也又晋书裴頠传云转国子祭酒奏修国学刻石写经而水经注诸书无言晋石经者岂頠尝为之而未成耶今此之本据黄长睿东观余论云本在雒宫前御史台中年乆摧散雒中好事者时时得之今张焘龙图家有十版张氏壻家有五六版王晋玉家有小块予皆得其拓本邵伯温闻见后录言近年雒阳张氏发地得石十数而董逌广川书跋记尚书存二百三十六字论语存三百五十七字此石已不知其何所归而拓本之存于世者固徃徃而有也【石经考】
　　衞恒四体书势序曰自秦坏古文有八体一曰大篆二曰小篆三曰刻符四曰虫书五曰摹印六曰署书七曰殳书八曰书许慎撰説文用篆书为正秦时李斯号为工篆诸山及铜人铭皆斯书也汉建初中扶风曹喜少异于斯而亦称善邯郸淳师焉略究其妙汉末又有蔡邕采斯喜之法为古今杂形然精密闲理不如淳也其所论者中郎之篆尔不言及以今推之汉人之所通行者也石经固有古文篆二体矣未知其出于何人若夫中郎之作者盖随俗为之欲人易晓而已固不若许叔重之一防一画皆有根柢也故唐李阳氷言蔡中郎以豊同丰按丰字自后汉三公山碑武都太守李翕西狭颂碑多已作豊不始于中郎也
　　李丞相将束为宋鲁鱼一惑泾渭同流而张参作五经文字每言上説文下石经石经之文大抵其变而从省者也省者谓之其稍繁而犹杂篆法者谓之八分为八分者已不能通六书之指矣故韩退之赠张秘书诗云阿买不识字颇知书八分而况于为为真以至于行草乎虽然古文之变而为篆又变而为也五经之异同变而归于一也此亦势之不得不然而中郎固适当其时者也顔氏家训曰世间小学者不通今古必依小篆是正书记凡尔雅三苍説文岂能尽得苍颉本指哉亦是随代损益各有同异然则唐人试士必以石经説文字林者盖欲其兼古今之法而晓变通之意乎【仝上】
