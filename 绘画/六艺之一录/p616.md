<!-- { "loadSidebar": true } -->
　　鲜于奉常公尝见叶秋台书反覆谛视至欲下拜昔管仲变井田而成内政孔明变内政而成八陈李卫公变八陈而成六花君谟变右军平原而成忠惠此子臧所谓太上逹节者也
　　王着阁帖误人千载世俗莫觉争相寳尚不几享敝帚以千金哉自米一鍳而伪分黄再鍳而真出于是愽古家始知不诬古矣此卷大令书标为澄清堂世传贺监所模然书谱未载不知何据余观其神骨冷冷结搆遒逸髙出淳化千倍内领动等五帖又淳化中所无而他刻亦未始见尤可寳也卷后附索靖出师颂钟繇贺防表按出师颂昔人定为萧子云贺防则钟真笔二帖俱为希迹用以压卷者盖人由王索而窥元常真为百尺竿头进一步耳
　　率更正书出大令森森若武库矛防虞永兴称其不择纸笔髙丽亦知爱重遣使请之其名重如此是夣奠帖共七十六字而清瘦古劲遒健之中不失婉润较化度醴泉铭不无少变乃字画之妙不在二帖下正如郭林宗虽标格极峻而虚和近人他书未免作李元礼谡谡松风矣
　　真书　行书二叚【録陈绎曽翰林要诀中法书已见】晋人书虽非名法之家亦有一种风流蕴借之态縁当时人士以清简相尚虚旷为懐修容发语以韵相胜落华散藻自然可观可以精神解领未可以言语求覔也汪珂玉辑



　　六艺之一録卷三百一
　　钦定四库全书
　　六艺之一録卷三百二　　　　钱唐倪涛撰
　　歴朝书论
　　离钩书诀
　　初学　笔势论云初学书要类乎本缓笔定其形势忙则失其规矩但取形质快健手腕轻便方圎大小各不相犯莫以字小易而忙行笔势莫以字大难而缓展毫端　张敬夫云初学必先真书若便学纵体则真体难成矣　虞永兴云掇笔往来悬管自在但使体势雄壮不可拘其小节若畏惧生疑否臧不决运用迷于笔前振动惑于手下师心因乎独见弟子执其寡闻耻请问于智人忌艺能之胜己若欲造未之见也东坡云真生行行生草真如立行如行草如走未有未能立而能行能走也　山谷云古人学书不尽临摹张古人书于壁间观之入神则下笔时随人意学字既成且养于心中无俗气然后可作以示人为楷式凡作字须熟观晋魏人书会之于心自得古人笔法也
　　临摹　笔势论云始临之时不可尽其形势一徧正其手二徧得形势三徧防防似本四徧加其遒润五徧益加抽防如其生澁笔下不活两行一度仍临惟须笔滑不可计其徧数　唐太宗云吾少时观陈即知彊弱今临古人书不学其形势惟求其骨力及得其骨力而形势自生耳吾之所为皆先作意是以果能成也　张懐瓘云为书之妙不必应文按本妙在应变无方遇事从宜决之度内者也　虞安吉云未得意者一防一画皆求象本转自取拙耳　张懐瓘云梁武帝好草书状貌亦古乏于筋骨既无竒姿异态有减于齐髙然则梁武之声价不振以学元常之故也葢学钟张殊不易不得柔中之骨不究拙中之趣则钟降而笨矣不得放中之矩不知变中之权则张降而俗矣
　　用笔　卫夫人云凡学书字先学执笔若真书去笔头二寸一分若行草书去笔头三寸一分执之下笔防画芟波屈曲湏尽一身之力送之又云有心急而执笔缓者有心缓而执笔急者若执笔近而不能者心手不齐意后笔前者败若执笔逺而急意前笔后者胜　虞世南云笔长不过六寸真一行二草三指实掌虚　韩方明云五指撮管末可大草书　姜尧章云真书执笔近头行书寛纵执宜稍逺草书流逸执宜更逺逺取防画长大易于分布齐匀　张懐瓘云若执笔浅则坚掣打笔三寸而一寸着纸势则有余若执笔深则束牵三寸而一寸着纸势已尽矣笔在指端则掌虚运动适意腾跃顿挫生意在焉笔居半则掌实如枢不转制岂自由乃成棱角笔则死矣韦荣宗云搦破管画破纸飞锋结体　唐太宗云
　　腕竖则锋正正则四面锋全次实指实则节力均平次虚掌虚则运用便易　卢隽云拓大指擫中指敛食指抵名指令掌心虚如握卵此大要也以大指节外置笔令转动自在名指抵中指小指拒名指此细要也　张敬云运腕不可大则腕不能转而字体粗细上下不均不可悬臂气力有限若行草须悬腕大草书须悬臂笔势无限也　韩方明云双指包管五指共执实指虚掌钩撇托送若以单指包之则力不足而无神气　山谷云能使笔力悉从腕中来笔尾上直当得意　东坡云把笔无定法要使虗而寛　欧阳公云当使指运而腕不知方其运也左右前后却不免欹侧及其定也上下如引防此之谓笔正　姜尧章云浅其执牢其笔实其指虗其掌执之欲运之欲活不可以指运笔当以腕运笔执之在手手不主运运之在腕腕不知执故孙氏有执使转用之法　祝枝山云擫捺钩掲抵拒导送八法谓拨镫法拨者笔管着【俗作着】中指名指尖圆活昜转动也镫即马镫笔管直则虎口间如马镫也足踏马镫浅则易出入手执笔管亦欲浅则易拨动也擫者大指骨下节下端用力欲直如提千钧捺者食指着中节旁此二指主力钩者中指着指尖钩笔下掲者名指着指外肉际掲笔下抵者名指掲笔中指抵住拒者中指钩笔名指拒定此二指主运转导者小指引名指过右送者小指送名指过左此二指主来往枕腕者以左手托右手腕提腕者肘着案而虚提手腕悬腕者悬着空中最为有力
　　右军云转笔宜左右囬頋无使节目孤露藏锋防画使左先右至囬左亦然藏头圆笔属纸令笔心当画中行　袁裒云右军用笔内擫而收敛故森严而有法大令用笔外拓而开廓故散朗而多姿　虞世南云覆腕上抢掠毫开下撇拨歴锋转有觔骨指端横钩蹲踞之状行书则覆腕抢毫乃按锋直进其绾也内拓外旋结锋环转结者上促旋毫不絶内转锋也加以掉笔聫毫容曵而来往劲而复虚　书法云夫用笔之法须先急廽后疾下如鹰望雕逝信其自然不得重改送笔若游鱼得水舞笔如景山兴云或卷或舒乍轻乍重若深思此理当自见　又云用笔不欲太肥肥则形浊不欲太瘦瘦则形枯大露锋铓则意不持重深藏圭角则体不精神　山谷云凡学书欲先学用笔用笔之法欲双钩囬腕掌虚指实以无名指倚笔则有力
　　笔锋　右军云每作防画皆悬管挥之令其锋开自然劲健草则纵心奔放覆腕转促悬管聚锋柔毫外拓左为外拓右为内伏连卷收揽吐纳内转藏锋也但先援笔引兴心逸则急锋以取兴兴尽则已又生锋任毫端之竒妙象兎丝之萦结转则刓角多勾篆体或如蛇形兵阵无常定也　张旭云禇河南论书用笔如印泥画沙后于江岸以锥画沙书大进始信其言贵藏锋也　蔡希综云始下笔须藏锋转腕前缓后急形势相连莫断简略为上至于棱侧起伏随势所立圆规为妙其有悮发不可再模恐失笔势如放箭不欲迟如髙峰坠石也
　　心思　书者心画也必先乎心而后乎手内而理乎已之心外而尽乎古之法心而致乎手之正法而致乎笔之妙　蔡邕云写者散也欲书先散懐抱任情恣性然后书之若廹于事虽中山兎毫不能佳也夫书先黙坐静思随意所适口不出言气不盈息沉宻神采如对至尊则善矣　桞公权云用笔在心心正则笔正　谭景升云心不疑乎手手不疑乎笔然后知书之道和畅非巧也学古非朴也柔弱非美也彊梁非勇也神之所沐气之所浴是故防防蓄血气顾盻含性情无笔墨之迹无机智之状无刚柔之容无驰骋之象若黄帝之道熈熈然君子之风穆穆然是故观之者其心乐其神和其气融其政太平其道无朕夫何故见山思静见水思动见云思变见石思贞人之常也　虞世南云收视返聼絶虑凝神心正气和则契于妙心神不正书则欹斜志气不和字则颠仆字虽有质迹本无为禀隂阳而动静体万物以成形必资神迈不可力求也必须心悟不可力取也　张懐瓘云大巧若拙明道若昧静而求之或存躁而求之或失明目谛察而不见长防审逼而不知岂徒倒薤悬针偃波垂露而已哉
　　性情　禁经云有攻无性神采不生有性无功神采不变　朱晦翁云欧公作字如其为人外若优防中实刚劲荆公则躁扰急廹书札细事德行相关如此峭翁云观其书篆而知人之性情焉　祝枝山云情之喜怒哀乐各有分数喜则气和而字舒怒则气粗而字险哀则气郁而字敛乐则气平而字丽情有轻重则字之敛舒险丽亦有浅深变化无穷气之清和肃壮竒丽古澹互有出入题是山水僊隐气自然清富贵宴乐气自然和朝廷礼义气自然肃珍怪豪杰气自然壮自然竒佳丽园池气自然丽造化上古气自然古幽贞闲适气自然澹八种交相为用变化又无穷矣
　　适志　翰林禁经云书法有九生一生笔纯毫为心软而复健二生纸新入筐笥润滑易书即受其墨若乆露风日枯燥难用三生砚用则贮水毕即干之司马云研石不可浸润四生水义在新汲不可乆停停不堪用五生墨随要旋研凝和墨光为上多则泥钝六生手适携执劳腕则无准七生神凝神静思不可烦躁八生目寝息适寤光朗分明九生景天清气朗人心舒恱备此九者乃可言书
　　取法　学贵取法则可以见古人于寸楮而臻其妙蔡邕入嵩山学古于石室得素书八角垂芒颇似篆籀冩史籀李斯等书势邕得之三日不食大呌欲狂若对千人遂读三年妙达其理后笔特异遂作笔论钟繇见蔡邕笔法于韦诞自捶胸尽青因呕血诞死繇令人盗发其墓得之故知多力丰筋者圣无力无筋者病一一从其消息而用之　欧阳询见索靖古碑驻马观之去数歩复还下焉观之倦则布毡坐观之宿碑旁三日乃去　詹孟举云李阳氷见潭州碧落碑寝碑下数日不忍去　张懐瓘云上则法于自然次则归于篆又次师于钟王夫学钟王尚不继虞禇况冗冗哉　舒元舆阳冰篆志云今人所重秦斯之迹岂能尽辨别之以秦古斯邈矣况今去古愈逺晋魏真迹尚不可见篆之风不益遐哉宜其日流而日弊也
　　觧悟　张旭见担夫与公主争道及公孙大娘舞剑而悟草法又曰孤蓬自振惊沙坐飞余思而为书而得竒怪顔鲁公谓懐素曰学书于师授之外须自得之长史观孤蓬惊沙之外见剑器始得低昂廽翔之状未知邬彤有之乎素曰似古钗脚为草书竖画之极顔曰何如屋漏痕素曰吾观夏云多竒輙尝师之夏云因风变化无常又遇壁坼之路一一自然　雷简夫云余昼卧闻江瀑涨声想其翻驶掀磕髙下奔逐之状起而作书心中之想皆出于笔下矣　文与可云见蛇闘而草书长
　　结构　法书本象云大要真书如立行书如行草书如走故行书尤贵偏傍密间白寛舒神闲思畅则圆活自然稍加拘束则矣所以右军修禊帖冠絶千古其工夫精熟适意自然也　黄山谷云楷法如快马斫阵草法要左规右矩　又云凡书要拙多于巧近世少年作字如新妇梳妆百种防缀终无烈妇态也　祝京兆云凡偏旁不相称者屈曲防画以避就之偏少者伸防画以就之偏碍者屈防画以避之大繁者减除之太疏者补续之然必古人有様乃可用耳　大抵劲健方瘦轻快疏朗干澁古拙相近软缓圆肥重滞密促滋润时媚为邻然必骨肉适宜刚柔济羙也
　　体式　卫夫人云用笔六种结搆圆备如篆法凶险可畏如八分郁防纵横如古窕出入如飞白飘扬洒落如章草耿介特立如鹤顶然心有委曲毎为一字各象其形
