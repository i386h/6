<!-- { "loadSidebar": true } -->
　　坡仙足迹遍天下到处即视爲传舍作冷泉主蒜山房客海北天南九万里风何时果能息驾晩归阳羡将卜居逍遥游乎田野楚颂之谋未成楚些作矣惜也南阳仇逺与古涪文心之新城罗云叔同观于西湖之东【同上】
　　南荒九死幸生还种树书成手自删赤壁梦难同楚颂洞庭乐不减商山人生堕地少如意老子对天无媿顔千古菟裘有遗恨断圭残壁自人间钱塘白珽【同上】
　　楚国大夫曽颂橘眉山仙子欲求田荷衣千古秋风急底用临文更惘然丹丘柯九思题【同上】
　　人生到处知何似却似飞鸿踏雪泥泥上偶然畱指爪鸿飞那复计东西此苏长公诗也弼尝谓非东西南北人未必深领其意而此帖亦一指爪也九思谓临文更惘然信哉张弼识【仝上】
　　坡公楚颂帖予旧藏其石刻而缺其后二行颇以爲恨葢其石已亡也吾友李舍人应祯乃得其眞迹来示览之跃然葢当宋嘉祐初公登进士第与同年蒋之竒聫宴席谈及阳羡山水之胜约终老此地后竟买田其间爲定居之图今观周益公题此帖以公自海外归薨种橘之约遂堕茫若爲公深惜者呜呼公之志大矣所欲爲于天下而未遂者特区区一园亭之间三百木奴而已乎呉寛谨题【同上】
　　东坡惠州帖
　　东坡书虽自成一家然其用笔一一皆出古人故能名世传后耳若率意师心自以爲尽善尽美其谁肯从我也耶【阙欵　式古斋书画备攷】
　　东坡先生饱吃惠州饭虽患难流落而忠义之气终不可屈折故字画视平生爲尤伟叔党尝谓先生笔法师顔鲁公而潘延之语颍濵亦然此帖实援蔡明逺例岂独其事之偶同所谓字画之妙名节之重葢于公无媿焉陵阳牟瓛书【仝上】
　　清风不逺一万里古墨至今三百年爲予寄语雪堂老相逄已卜归来篇南阳徐天翼【同上】
　　契顺南行志亦坚惠州墨迹尚依然临文已识坡仙意不必渊明第一篇齐东刘九万【仝上】
　　坡仙气节文学冠冕百世下至樵夫渔父皆知其名而当时权幸侧目厌憎反眼切齿必欲寘之死地不知公姜桂之性到老愈辣虽放浪岭海而浩然之气嶤然之节以诗文自娯曽不少挫契顺一缁衲耳乃能不逺数千里持书问亡恙至举顔鲁公以字遗蔡明逺爲请拟人必以其伦顺亦贤矣缙绅之士闻其风者能不有愧也哉梅泉叟王方叔书
　　东坡恕察帖
　　右宋文忠公苏翰林恕察帖眞迹言简而意足其忠厚之气蔼然奎章阁学士院鉴书愽士柯九思跋【式古堂书画彚考】
　　观文忠公恕察帖辞简意眞犹有晋宋间人风流余意岂若宋末年繁文陋书爲可厌哉遂昌郑元祐敬观【同上】
　　东坡琴操帖
　　荷篑过山前曰有心也哉此贤志士仁人低徊向往之心千古一辙也故曰思翁无嵗年又曰此意在人间苏公可谓不孤后学矣绍兴壬辰常州尹项安世书
　　予尝得坡翁此纸纸尾八印烂然莫知爲何人所藏也一日偶阅虞卲庵文集至李梅亭续类藁字谓梅亭爲宋中书舍人直学士院寳章阁待制临川李公刘字公甫而备述其入蜀歴守崇眉进摠漕事并摠蜀帅成都守本路宪四川都大卖茶买马等司凡八印且谓公平日所得图书輙以八印识之予因出此纸视其印文皆合乃知尝爲李公所藏无疑卲庵又言公图书近时或散失民间犹及见什百于一二安知此纸非及见者耶然类稿序卲庵爲其孙积而作去公未逺且其子孙知好文事已有散失之语而予乃欲聚而得之不亦愚耶坡翁翰墨尚俟愽雅君子品评未暇论予特喜知其所自出而尤有可叹息者在故题之成化庚子二月壬戌寛书【同上】
　　东坡书师法顔鲁公其行书类杨凝式维摩经书吾友原愽书又宗坡翁防勲翰墨间则太师眞传在鹿场居士矣此醉翁操曽经李梅亭八印所识知爲至寳第细玩其转折之间滞而不劲不能无鐡石之疑然其纸似尝入水岂爲蛟龙所吞吐而然欤大雅云虽无老成人尚有典刑此岂特典刑而己庚子年五月丙午昆山陆釴题【同上】
　　坡翁村醪帖【村醪二尊献张平阳】
　　东坡先生一时翰墨衣被天下虽中更禁绝而流传犹多以集之寡陋所见何啻百十虽老少工拙不同要是天下风致非凡俗所可知也仙井虞集书【式古堂书画攷】
　　古人不可见所可见者纸上之遗文耳故诵其诗律者如闻其言观其书法者如对其人公所以爲百世士者讵非此耶惟具眼者知之陈复【同上】
　　张宣公云坡公结字稳密姿态横生一字落纸固可寳玩而况其平生大节如此忠义之气未尝不蔚然见于笔墨间也眞可畏而仰哉此诗字画虽出于一时率然之作以南轩之言求之信可寳也龟蒙后学孔涛题【同上】
　　右东坡先生诗凡六首集中皆阙不载它日好事者或爲之补遗尚有取也至顺元年九月二十日后学东阳黄溍书【同上】
　　甘露灭谓欧阳文忠公不喜肥字而夸杜子美独贵瘦硬东坡先生作诗曰杜陵论书贵瘦硬此论未公吾不平丰妍瘦硬各有态飞燕玉环谁敢憎今观此卷可谓丰妍者也况是六诗皆集中所失载良夫得之遂幽轩中与士君子一时赏鉴溪山佳气不翅顿増十倍噫前古名贤翰墨不幸沦落浮俗富家十袭寳秘卒爲螙鱼窟宅与尘同尽者比比有之闻良夫之风亦当少媿西麓山人智及【同上】
　　东坡先生诗笔髙妙今古岂俟予言之而此卷固不可得也况仙井虞公芝岩陈公山东孔公东阳黄公四君子之賛词翰又绝世尤不可得也以二不可得而言之非寳而何洪武辛亥春马生持此卷来余深爱之以置诸左右又一年壬子秋八月既望又六日中呉徐达左谨书【同上】
　　坡翁此卷笔意似徐季海尤觉天眞烂熳也癸丑中秋同王季耕观于徐良夫之耕渔轩倪瓉【同上】
　　东坡先生墨迹之真者世所罕有良夫今藏此卷岂易得哉呉郡张常明【仝上】　呉寛跋已録于前五页
　　东坡泛舟诗并简
　　右苏文忠公眞迹一卷公之书纵横斜直虽率意而成无不如意深赏识其妙者惟涪翁一人圜活遒媚或似顔鲁公或似徐季海盖其才德文章溢而爲此故絪緼郁勃之气暎日奕奕耳若陆柬之孙防礼周越王着非不善书寘之顔鲁公杨少师苏文忠公之列则如神巫之见壶丘子矣癸丑八月八日倪瓉【式古堂书画彚攷】
　　古人之墨迹虽更千百载愈乆而人愈重者何哉非惟重其字盖敬其人也坡翁之名贯于今古樵夫孺子皆知之矧学其爲人而爲其法者能不敬慕之欤此卷前者得于种福僧舍后字得之马生洪武壬子秋九月东海徐达左整而题【同上】
　　东坡先生文章气节震耀一世因重君子之行事特爲之记使顽懦之夫有以奋激扶直世道之盛心也岂特翰墨之妙而已哉良夫宜葆之南昌卢熊记【同上】东坡先生文章忠义爲一代伟人于书法波磔之工固不待论也临学之士当自思之庚戌三月望日呉兴杨勉【同上】
　　石徂徕之德孟承议之功苏黄州之眞迹三者皆足以并传不朽敬仰敬仰四明陈敬宗拜书【同上】
　　苏文忠公乞居常州奏状卷
　　东坡乞常州居住奏状不知何缘流落人间公之名节文章岂待賛叹今观其词翰凛然不可廹视岂以穷达得丧动其心哉文集中亦有此一奏藁其词加详意者以此状爲简略不足以动君父之聼故改用加详者不然即先上此奏未能从欲而再用文集所载者俱未可知也当时玉音竟俞其请天地之大德君臣之大义尽之矣后之阅斯文者想例以爲不祥之金不复留字仆生也晩不揆固陋輙疥卷末云嘉定庚午中秋天台谢采伯元若书于四明贡院【式古堂书画彚攷】
　　按年谱先生年四十九嵗有量移汝州之命在筠州畱十日有与叶致逺唱和诗又有送沈逵赴广诗云我方北渡脱重江君复南行轻万里今此奏状则正其时也今其眞迹乃出于宜兴徐文靖公家而笔力遒劲体格雄杰髣髴有黄庭乐毅等法不知何事散落人间今梁溪华中甫欲夀之坚珉以埀不朽庻几文忠公之忠节文章与词翰均得照灼人耳目讵非胜事哉而中甫亦与永永无斁矣成化癸卯春三月望后长沙李东阳识【同上】
　　苏文忠尝云我来阳羡船入荆溪意思豁然似慊平生之愿今此奏牍乃因量移汝州而遂有乞住常州之请正其向来所蓄素心也且此本字迹既踈朗秀润有晋人风而骨力结搆又极劲健信爲眞笔华中甫欲镌之以与好事者共宜矣时治二年十月十八日沈周敬书于东禅精舍【同上】
　　昔欧阳公尝云学书勿浪书事有可记者他日便爲故事且谓古之人皆能书惟其人之贤者传使顔公书不佳见之者必寳也今苏文忠公所书乞常州状仅二百六十余字而传之数百年不与纸墨俱冺其见寳于人固有出于故事之上者耶梁谿华氏得此帖几及百年一日过余请题漫书欧公语于后此帖当爲华氏世守之珍可也嘉靖二十八年己酉秋八月晦日后学文徴明书【同上】
　　东坡先生书山谷评爲宋朝第一谓其醖酿深厚兼徐季海顔清臣李泰和之长而挟以文章妙古今忠义贯日月之气然行书虽多鲜有楷法此表一一规摹晋人又出于临唐贤名迹之外又文章忠义皆具见于此尤可寳也【董其昌敬题】
　　右苏文忠公乞居常州奏状寳帖故徐文靖公藏本即都敬先生寓意编所载也后归梁谿华氏同时跋者四人皆知名雅士万歴改元十月之望帖从华氏至予家书凡二百六十四字轻清峭防绝不类坡仙想进御谨严下笔如有神助先辈评定谓与陈湖陆氏米楷寳章録同妙信天下第一帖也跋尾题名谢采伯者乃义兴宰奕修之父葢天台名士云古今印跋完偹有传授之绪何殊寳晋斋中王略帖耶应文肃观日乆爱莫能助拟古卦名诗以志之其词曰否困咸需讼睽离垢蛊蒙解颐履蹇遯旅晋豫恒丰【右一】临观革小过师比震同人大有随屯贲中孚益渐升【右二】是嵗嘉平八日后学清河张应文彛斋竹手装并记【同上】
　　东坡春帖子词卷
　　元祐文忠任词职毅色正言古遗直农占蚕兆九处三宫壷春吟存楮墨周公恻怛陈艰难无逸豳风但耕织丰镐瀍涧遥相望八百卜年终不忒陈桥推戴出俄顷安得积累同先稷爱人忍垢戢兵端舍已崇俭优民力弭灾销变壹以诚三百年余传玉食卿材相业富贤良讲席谏垣多道德通都达宦固亷贞逺县小官尤谨饬君子皓首毕典坟小人黄馘常稼穑只今眞迹落世间象轴鸾褾严设饰先正已逺不可追空使故臣涙埀臆永康胡长孺
　　殿阁位次春帖自欧公涑水之后惟有坡老因颂寓规不但求工乐府而已坡老欲以秦郎供帖子岂非以其才调宜用于此耶少游不歴此官莫知工拙周美成亦有才思者代内制春帖子三十首率平平无竒及读杨廷秀诗云玉堂着句转春风诸老从前亦寓忠谁爲君王供帖子丁宁绮语不须工刘潜夫尝充儤直恨不得当笔措词以续古人使果杨刘辈爲之又不知能如坡老否若徒缉绮丽佞谀之词则在太白清平乐王建和凝诸宫词下风矣予曩年在道宫见一本文虽完而字画颇肥不及此轴逺甚噫元祐往矣咸淳而后不见春帖者四五十年矣黄金台下白玉堂中今挥翰手代不乏人太平典故行当拭目钱塘淳祐遗民仇逺谨书时与四明臧仁长僧本
　　畅同观
　　好学神孙类祖宗又安知他日有绍圣之误乎今观春帖却思宣仁社饭语至今使人悲此卷乃税巽文家物巽文学出于鹤山先生魏文靖公有师友雅言行于世并记诸此云时延祐丁巳季春廿三日髙邮龚璛书【同上】
