<!-- { "loadSidebar": true } -->
　　自苍颉创六字周保氏教六书秦有大篆小篆符书虫书摹印署书殳书隶书之八体汉兴有尉律学课最为尚书史书字或不正辄举劾焉大篆十五篇宣王太史史籀着也苍颉一篇又云七章秦李斯作爰厯六章车府令赵髙作博学七章太史令胡母敬作所谓秦篆即小篆也秦官狱繁多以趣约易下杜人程邈为衙狱吏得罪系云阳狱狱中作篆始皇出以为御史使定书世人以邈徒隶谓之隶书新莽甄丰改定之时止有六书一曰古文孔壁科斗文字北平侯张苍献春秋左氏传书体与孔壁类者也二曰奇字即古文异者隋唐志有古文奇字二卷衞宏为之序三曰篆书小篆也四曰佐书秦隶也五曰缪篆以摹印也六曰鸟虫以幡信也汉闾里书师合苍颉爰厯博学三篇断六十字为一章武帝时司马相如作凡将篇无复字元帝黄门令史游作急就章成章将作大匠李长作元尚篇皆苍颉中正字也元始中召天下通小学者以百数各令记事未央庭中杜邺爰礼秦近曾此被赏苍颉多古字俗师失其读宣帝时徴齐人能正读张敞从受之雄取诸家有用者作训纂易苍颉重复之字凡八十九章班固复续雄作十三章今皆不存而张竦家之学传至外孙之子杜林为作训隋志云梁有苍颉二卷汉司空杜林注亡
　　急就有曹夀解顔之推崔浩豆卢氏注北史刘芳亦作急就篇续注音义证三卷陆暐拟急就篇为悟章而顔之推孙师古解训为善今有全本相传是吴皇象写亦有笔改以洞为之类
　　考工记注苍颉篇有鞄又曰有柯欘安纪注春秋释文文选广韵注曲礼疏皆引苍颉篇艺文类聚引凡将篇云钟磬竽笙筑坎侯蜀都赋注引凡将篇曰黄润纤美宜制禅史记正义引训纂云户扈鄠三字一也
　　后魏书江式祖强上书三十余法延昌三年式表甚详欲撰集古来文字以许氏説文为主上篆下隶其书竟未能成愚考隶书即今楷书淳化帖有邈天得一以清一则甚明也黄伯思皆以为伪然体本楷式后人摹仿耳徐曰贾鲂作三苍之书皆为隶字隶字始广而篆籀转微误以八分为隶则自欧阳修作集古録耳自是凡汉石刻皆目为汉隶东魏大觉寺碑题曰隶书今楷字也千文曰杜藁钟隶唐孙过庭草书谱曰元常专精于隶书伯英尤工于草体二美逸少兼之此以真行为隶也八分者书苑曰蔡琰言割程隶八分取二分割李篆字二分取八分或曰邕有八体各分其一也汉石经乃蔡邕八分书钟繇善八分太山铭有隼尾波章草以章帝名或以急就名若淳化首则讵可信乎北海敬王睦善史书世以为楷则永平中帝遣驿马令作草书尺牍十首杜伯度张芝昶崔子玉所善者也文选鹤书注萧子良古今篆隶文体曰鹤头书与偃波书俱诏版所用在汉谓之尺一简自秦废古文汉教学童并藁书楷书悬针垂露飞白偃波鹤头芝英倒薤等二十余种之势因事生变也李阳冰云秦始皇时王次仲制八分书萧子良曰汉灵时上谷王次仲与秦人同姓名作八分书元常谓章程书始为楷法云出新意者言钟王増减笔法也由今考论古篆即有新意错综取态増减矣其称最古者颉墓禹碑孔壁汲冢石鼓坛刻比干季札墓秦篆则诅楚文斯篆则峄泰防稽是也欧阳修始为集古而刘攽吕大临赵明诚王楚黄伯思董逌宗子克继夏竦薛尚功洪适叶梦得王球蔡珪吾衍杨慎都穆陈钜徐献忠王家瑞赵崡田汝耔朱云等俱事编集而印章之篆则自萧子良合刻符摹印之体宋宣和谱之杨克一王厚之顔叔夏姜防赵孟頫皆有谱録班班可考至书法笔势则又小学中之绪余矣
　　雅苍者概言五雅三苍也雄答刘歆以尔雅为游夏之徒所记谓为周公书者因刘向以史佚教其子以尔雅三朝记孔子曰尔雅以观于古足以辨言矣元命包曰子夏问夫子作春秋不以初哉首基为始何是以知为周公所造也窦攸豹鼠之对其业乃显由今论之周公吐哺用人之长安知非彼时集之而卜商弟子防加乎叔孙通梁文有增补者犹神农本草而别録大观补之也有犍为文学注及刘歆李巡孙炎樊光郭璞等注陆德明母昭裔音义邢昺疏今注疏主郭邢小尔雅乃陈涉愽士孔鲋撰雄方言刘熙释名皆仿释诂而作者也广雅乃魏博士张揖着隋曹宪为之音解避炀帝讳更名博雅唐志有刘伯庄续尔雅一卷梁刘杳撰要雅李商隠蜀尔雅刘温润羌尔雅皆取其名耳宋元丰中陆佃为埤雅罗愿作尔雅翼郑樵有尔雅注饘糊襺袍古多通音讥之非是其曰峩峩丁丁之不达物情则果然矣谓其释离骚涷雨呼草木笋茭为江南人或后补者岂足概全书乎隋志言郭璞注三苍汉和帝永元中郎中贾鲂叔郎作滂喜篇为苍颉训纂之下卷曰三苍又张揖撰埤苍樊恭撰广苍説文系传以苍颉爰歴愽学为三苍并训纂为四篇吴敬甫谓史游急就仿尔雅作非也乃仿凡将皆从三苍一例者列字而无训唐志蔡邕劝学篇二卷圣皇章一卷班固太甲篇在昔篇各一卷崔瑗飞龙篇合篆草势三卷黄初篇一卷陆机吴章篇一卷晋阳方少学集十卷朱嗣卿防学篇一卷束晢发记一卷顾恺之发啓疑记各三卷王羲之小学篇一卷葛洪要用字苑一卷冯干括字苑十三卷宋顔延之诂防文三卷荀楷广诂防文一卷　易晋卦疏引蔡邕劝学篇云鼫鼠五能不能成一技术初学记引项峻始学篇曹植飞龙篇南史刘杳传引何承天纂文葛洪字苑后汉志注引顔延之防诂文选注引顾恺之啓记顔延之纂要郭忠恕佩觿集一序言前人之误甚详然亦未观其通也
　　汉石经灵帝熙平四年所立洛阳记曰太学在洛阳城南开阳门外讲堂长十丈广二丈堂前石经四部本碑凡四十六枚西行尚书周易公羊传十六碑存十二碑毁南行礼记十五碑悉崩壊东行论语三碑毁礼记碑上有谏议大夫马日防议郎蔡邕名为古文科斗小篆八分书隋志三字石经尚书九卷又五卷春秋三卷唐志三字石经尚书古篆三卷春秋古篆书十二卷又蔡邕今字石经论语二卷水经注曰汉光和六年刻石镂碑载五经立大学讲堂东侧又熹平二年蔡邕自书丹于碑使工镌之岂两刻耶智以为范史之熹平其经始也水经之光和其告成也魏陈畱邯郸淳特善苍雅説文衞恒曰正始中又建三字石经于汉碑西即淳所书【又言左传正义石经古文虞作□鲁作】赵明诚金石録曰石经字蔡邕小字八分书后汉书儒林传序云为古文篆隶三体者非也葢邕所书乃八分而三体石经乃魏时所建也洪适隶续曰石经见于范史帝纪及儒林宦者传皆云五经蔡邕张驯传则曰六经惟儒林传云为古文篆隶三体书法三字石经唐志所载古篆两种与隋志所书异同其目又有一字石经相承以为七经正字东魏末武定四年自洛阳徙于邺至河阳投于水至邺者不满大半此高澄迁洛阳汉魏石经五十二碑于邺齐皇建元年列学馆周大象元年徙洛阳隋开皇六年又自邺载入长安置于秘书内省议欲补辑立于国学隋乱事寝营建之司用为柱础贞观初魏徴始收聚之十不存一矣一字石经者易一卷尚书六卷鲁诗六卷仪礼九卷春秋九卷公羊传九卷论语一卷典论一卷魏明帝有诏先帝典论刋石与石经并以永示来世晋裴頠转祭酒奏修国学刻石写经世説新语注稽康写石经古文于太学后魏孝文太和十七年九月幸太学观石经神元年祭酒崔光请命愽士李郁等补汉所立石经之残缺唐开元着録所载今字石经易篆三卷书五卷郑元书八卷毛诗三卷仪礼四卷左传经十卷公羊传九卷蔡邕今字论语二卷三字石经尚书古义三卷左传古义十二卷合五十九卷由此观之则所称一字石经者皆补立今字也字説曰天宝中刻九经于长安礼记以月令为首从李林甫请也此其命衞包改古文之时乎大歴十一年司业张参承诏定诸经镵石文宗太和七年郑覃以宰相领祭酒建言准汉旧事镂石太学乃表周墀崔球张次宗孔温业等是正其文刻于石唐元度覆定开成二年冬石经成其曰九经字様则唐度请附以通古文者也后唐长兴三年令以西京石经本抄写刻板颁天下命马镐陈观田敏详勘后周广顺三年字样版成田敏上之蜀相母昭裔取唐太和本琢石于成都学宫与后唐本不无小异乾道晁公武参二本着考异亦刻于石张又为注文考异焉宋石经七十五卷杨南仲书具真篆二体石室十三经即孟蜀所镌者故周易后书广政辛亥惟三传至皇祐方毕故公羊传后书大宋皇祐元年己丑九月工毕周易孙逢吉书尚书周德正书周礼孙羽吉书毛诗仪礼礼记张绍文书论语尔雅张德钊书春秋经传公谷孝经孟子不书题人至和石经者至和元年命皇侄右屯衞大将军克继书国子监石经以上所写石经论语书石帝从其请嘉祐石经者仁宗命国监取易诗书周礼礼记春秋孝经为篆隶二体刻石两楹嘉祐三年王洙荐大理丞杨南仲石经有劳草泽章友直篆石经毕诏补将作监友直不愿仕赐银绢同篆殿中丞张次立与堂除绍兴御书石经者绍兴十三年内出御书左氏及史记列传宣示馆职又内出御书周易毛诗尚书上又书论语孟子皆刋石立太学首善阁及大成殿后之廊庑淳熙四年诏知临安府赵磻老于太学建阁置碑阁下墨本阁上以光尧石经之阁为名是则石经本固已多矣胡三省曰既以七经为蔡邕书矣又云魏立一字石经乃其误也范时三体石经与熹平所镌并列于学宫故史笔误书其后人袭其伪错或不见石刻无以考正赵氏虽以一字为中郎所书而未见三体者欧阳氏以三体为汉碑而未尝见一字者近世方勺作泊宅编载其弟匋所跋石经亦为范史隋志所惑指三体为汉字至公羊碑有马日防等名乃云世用其所正定之本因存其名岂非谬论北史江式云魏邯郸淳以书教皇子建三字石经于汉碑西按此碑以正始年中立汉书云元嘉元年度尚命邯郸淳作曹娥碑时淳已弱冠自元嘉至正始亦九十余年式以三字为魏碑则是谓之邯郸淳所书非也智按式依衞恒説耳今在陕西榻来者动即一车且经向拱韩缜之厄或有补者总非其旧嗟乎是又何可据乎笔麈曰唐文宗以宰相郑覃判国子祭酒创立石壁九经即今陜西石经也孟蜀母昭裔刻石经有注故知今是郑书升庵曰朱子论语注引石经者谓孟蜀石经也宋淳化刻于汴京然亦有掘碑旧榻如长睿彦逺伯厚所载毋劮母兄之残文者亦有如贾虞石经大学东溟信之汝稷驳之者又见夫温陵黄虞稷俞邰有石经攷言张孟奇以熹平四年为谢承书石经则误矣承三国人甞着后汉书也西安石经金至大中省幕王公琛元骆天骧两修立之
