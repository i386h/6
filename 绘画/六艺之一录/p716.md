<!-- { "loadSidebar": true } -->
　　南宫自谓其书为刷书当是言其运笔之迅劲耳而人多以偏欹槎牙间求之如垩帚之扫壁老颠有知宁无抚几呌絶耶此幅斫笔如鐡而秀媚之气奕奕行间风华类得大令之神是南宫得意时笔也公诗有云棐几毛子眀窓馆墨卿功名皆一戏未觉负平生观此书如亲见其寂寥所慕矣寳林顾起元【瑚网】
　　米海岳醉草
　　光尧皇帝翰墨志云米芾得能书之名似无负于海内六朝翰墨副在笔端故沈着痛快如乗骏马进退如不烦鞭勒无不当人意然喜效其法者不过得外貌高视阔歩气韵轩昂殊未究其中夲六朝妙防醖酿风骨自然超逸也今观二诗醉中之趣天然一种风味似不食烟火人也骨里带神仙者耶时景定改元春良日安雅堂书【式古堂书画彚考】
　　米老临黄庭经
　　朱性甫藏米老临黄庭经一卷后归石田翁相传黄庭为晋人书非右军之笔当时写以换鹅者乃道徳五千文也不知李白何防以为黄庭耶【书画舫】
　　米元章临兰亭【黄文献集祝氏集畧二防已见】
　　米元章临顔鲁公坐位帖
　　坐位帖真迹在京兆安氏尝刻以传世吴中复守吴兴谓安氏石未尽笔法因再摹刻二夲予家咸有之安氏子孙分析坐位帖乃为二此帖至仆射指下平分为两以石刻较之正居其半苏公见安师文时帖尚全尝手搨数十夲书遂大进余得坡公搨夲于东平王继学无毫髪失真旁有眉阳苏氏及赵郡苏轼印米襄阳少年常临之卲伯温亦云安氏析后不复见全夲此卷笔法絶类米老徃见乞米帖于子昂昂以重资得之心有疑而不敢言今得此帖纸色行墨絶相类遂定为米老所临无疑至治二年秋桷记【清容居士集】
　　米海岳自序于古之名家书学之防徧故其临摹之际徃徃逼真此顔鲁公坐位帖元袁文清公定为海岳所临者夫鲁公平日运笔圎活清润能兼古人之长米则猛厉竒伟终堕一偏之失以孔门方之其气象真有回路二子之别故此书则如既见孔子后欲效陋巷自乐而行三军当一队之故态时复一发于词气间也【匏翁家藏集】
　　米元章临羲之七帖
　　羲之七帖先臣芾中年手临此字有云烟卷舒翔动之气非善双钩者所能得其妙精刻石者所能形容其一二也绍兴丙辰十二月初七日臣友仁审定【戏鸿堂法帖】
　　米元章临鹡鸰颂
　　书法自晋唐沛然大兴上及至尊下及士庶无不潜心防奥创异立竒唐如太宗高宗宗临轩之暇辄精研八法揣摩六书宗天资既迈积学有源故落笔神采秀发膏润无穷余在洛阳常其钦家见御书笔势论一卷极与此帖相肖至唐末防乱人物寥落风流扫地矣宋初善书者稍复间出犹有五代衰飒之气至崇宁间苏米诸家雄杰有二王顔桞之余惟元章早年得游内府见厯代名迹孜孜摹学一戈一防得意外之防出入规矩中行草飞白变化无穷有翔龙舞凤之势虽曰神锋太峻其间仪刑自在正使不工处愈见其妙用也此摹宗鹡鸰颂帖体度缓笔韵遒羙其精劲敏妙更可寳也华秋白君珍蓄此帖并欧阳文忠公草书一卷出以相示谨为识之东吴高翔【六研斋二笔】
　　仆游江陵仲岩沈学士招饮于懒宜堂出右帖求仆题识时石斋鲍君同坐私属余曰余见米书多矣未有超逸絶尘若是颂者纯以圆劲为主时露夲来锋頴当为米书上乗不识肯为余设竒转购之乎但仲岩爱防甚笃焉能夺之媿不知书安能妄为损益因録石斋之语以呈赵璧彦昭【同上】
　　昔米老尝从人借古书画临搨竟并以真赝归之俾之自择而莫能辨故论善临摹者千古惟米老一人而已右唐宗鹡鸰颂原夲在河南程九卿防绢素已腐蠧文亦不全后有吕大防诸防笔法固肖而精爽失矣反不若此卷之神采也至正壬辰中秋与王赤城关客凢同观于莺叶轩中余因知梗槩而附识于尾张继孟【同上】
　　米元章诸体诗卷
　　拟古【二】吴江垂虹亭作【二】入境寄集贤林舍人重九防郡楼　和林公岘山之作　送王涣之彦舟
　　米元章此卷如狮子捉象以全力赴之当为生平合作余先得摹夲刻之鸿堂帖甲辰五月新都吴太学携真迹至西湖遂以诸名迹易之时徐茂吴方诣吴观书畵知予得此卷叹曰已探骊龙珠余皆长物矣吴太学书画船为之减色然复自寛曰米家书得所归太学名廷尚有右军官奴帖真夲其昌【式古堂书画彚考】襄阳公在当代爱积晋唐法书种种必自临搨务求逼真时以真迹溷出惑人目或被人指摘相与发笑然亦自试其艺之精抑试人之知如此所以名书于宋与蔡苏黄为四大家后之人恶敢议其劣亦不容防其优矣汪君宗道持其所书杂诗织行绫卷索题佛头上岂可作罪过但以苏长公论其清雄絶俗之文超妙入神之字今于此卷见之因掇以塞其请云正徳改元八月下浣沈周【同上】
　　南宫帖予见数夲每见未尝无所得此藏汪宗道家尤为精粹余作有意学米安得常对面也临别漫志于尾唐宋书苑大家不过数辈宗道皆能之欧阳公谓物常聚于所好信哉祝允眀书【同上】
　　右米书盖以老法用秃笔者遒古可爱甲辰闰九月九日王衡题于春水船【同上】
　　崇祯七年嵗在癸酉子月申甫计偕入都门再观于东华门邸中一似米老重观研山第无玉蟾蜍泪滴之恨董其昌识时年七十九岁【同上】
　　米元章壮观台诗迹
　　米海岳有壮观台诗真迹余刻于续戏鸿堂帖中亦真州诗与多景楼南北相望甘露海岳庵皆一时风流所托米尝以京口拟潇湘楚山清晓圗于鐡瓮城取之书画故当超耳【书画眼】
　　米元章墨迹
　　右米元章防顔鲁公真迹顔文盖为节度李光顔作者而今亡矣米称顔桞挑踼用意太过无平淡天成之趣固宜乃以为后世丑怪恶札之祖其所遗书曰海岳名言者屡屡言之嘻亦过矣苏东坡尝言书至顔鲁公天下之能事毕矣苏米皆名家而其言若此何哉苏称米书为超逸入神而米对神宗訾苏为画字其取舍又各不同不可知也匏庵苏学而藏米帖谨以是质之【懐麓堂集】
　　米元章小楷
　　寳祐丙辰元夕后五日卲君出示米南宫小字诗稿一册再三属余为之序余不善书何足以知此寳晋之字防满天下而小楷不多见浓墨大书以逞其逸迈竒倔之势是其长也人亦以是爱之至于蝇头细字而闲暇平安篇什虽多而始终如一何此老之不惮烦也非故态时露一班防不能辨静轩先生所指其精神风格亦正在故态中若夫收藏跌宕之气运功于毫芒如观鱼紫砚间而甲胄森然如走马蚁封内而动中规矩此寳晋之异事而余之所独爱也卲君又言其所自来得于米氏之子孙此固其家藏之物无疑子孙不能保而他人是保此不足深怪政不必子孙保而得他人常保之乃所以为可贵也卲君力学自好其所保者何止此哉余将次第而请观焉【王柏鲁斋集】
　　米元章墨迹
　　米南宫书神气飞扬筋骨雄毅而晋魏法度自整然也汉人只知程不识用兵纪律精严不知李广之无斥候为合作也【道园古録】
　　米南宫帖
　　元章负其才气傲睨一世而推服道祖如此道祖之为人可知也世徒以其善书并称之曰米薛而此帖无一语及之则其可推服者岂真翰墨之工而已【黄文献公集】
　　米元章与李邍手帖
　　余尝评海岳翁书如李白醉中赋诗虽其姿态倾倒不拘礼法而口中所吐皆成五色文今观与李邍手帖因书其语而归之邍字夷旷公择子也大观间尝为显宦云【宋学士集】
　　米元章书迹
　　右米南宫书七言律絶四首后有毕长史张抡二防断为真迹无疑米书与苏黄并价而各不相下大抵苏黄优于藏蓄而米长于奔放今观此帖则奔放之外有藏蓄之风焉予所见米书似此者絶少评书者当自知之【懐麓堂集】
　　米元章乐圃帖
　　米元章书沉着痛快直夺晋人之神少壮未能立家一一规摹古帖及钱穆父诃其刻画太甚当以势为主乃大悟脱尽夲家笔自出机轴如禅家悟后拆肉还母拆骨还父呵佛骂祖靣目非故虽苏黄相见不无气慑晚年自言无右军一防俗气良有以也此为乐圃书志遒劲奔轶又是平生得意笔太史公作信陵君传蔡中郎为陈仲弓志皆以得意人不轻賛誉正似此书耳【书画眼】
　　米元章评帖
　　米元章评纸如陆羽品泉各极其致而笔法都从顔平原幻出与吾友王宇泰所藏天马赋同是一种书临写弥月仍归用卿其寳之【画禅室随笔】
　　米元章行书离骚经
　　米元章行书离骚经宜兴吴民部所藏民部乃文肃公之冡孙其未第时靳固不出示人近始装潢成册米书鲜有二千余言璠璵夜光烂熳抵鹊真海内竒观方当今人摹取米芾之书观止于此
　　米元章行楷隂符经
　　右米元章行楷隂符经世无别刻惟晋陵唐君俞有宋搨余友陈懿卜摹之入石米老自称书课平生不知防千夲顾于经文时有脱误独所谓三盗既宜者既作既防最佳此亦必有所自非能凿空信笔也【画禅室随笔】
　　米南宫书宗室崇国公孝防墓志铭
　　米南宫喜悬笔书故小楷徃徃欹侧然笔力遒健意度萧散宜为一代书法之冠也泰定四年秋分日邓文原识【式古堂书画彚攷】
　　寳晋书法出兰亭观其转折方圎则可见矣此崇国志铭要以相马法求之东阳桞贯书【同上】
　　郑华原宋书不满其人文集亦无传此篇则因米老之书而传焉考之袁清容防此去今才百年当时行世有宋文人四大家今王禹玉集存秘府李清臣仅见数篇荆舒文止太学有版惟庐陵文忠公六一先生天上人间有刻两夲噫文章者岂必工而后传欤抑必因其人之贤而后可以乆传也盖尝与钦谟论及之题于卷末吴郡叶盛【同上】
　　袁桷黄溍揭汯三防已见前石刻卷中兹不复重録
　　鲁公碑隂记
　　章吉老墓志及表
　　米元章书孔子手植桧賛
　　米元章书太平州芜湖县学记
　　米元章书龙井记
　　米元章方员庵石刻
　　已上诸书防已见石刻
　　无题防诸帖
　　米南宫登海岱楼玩月词
　　米南宫紫金研帖
　　米南宫乡石帖
　　米南宫山林堂诗
　　米海岳经宿帖
　　米襄阳都梁十景诗迹【十景在泗州】
　　米漫仕苕溪诗卷
　　米襄阳呈陈建州诗卷
　　米南宫岘山诗迹
　　海岳翁阅书帖【行楷书】
　　米老三吴诗帖
　　米海岳多景楼诗帖
　　米南宫眼目帖
　　米南宫陈揽帖
　　米漫仕太简帖
　　米礼部砂歩诗帖
　　老米真脉帖
　　已上俱见式古堂书画彚攷
　　米南宫千文【见前】
　　米礼部临智永千文【见前】
　　米南宫防殷令名帖【见前】
　　杂録
　　海岳以书学博士召对上问夲朝以书名世者凢防人海岳各以其人对曰蔡京不得笔蔡卞得笔而乏逸韵蔡襄勒字沈辽排字黄庭坚描字苏轼画字上复问曰卿书如何对曰臣书刷字【海岳名言】
　　米芾元章有书名其投笔能尽管城子五指撮之势翩翩若飞结字殊飘逸而少法度其得意防大似李北海间能合者时窃小王风味也鲁公【蔡京】一日问芾今能书者有防芾对曰自晚唐桞氏近时公家兄弟是也盖指鲁公与文正公【蔡卞】耳公更询其次则曰芾也【鐡围山业谈】
　　米芾得能书之名似无负于海内芾于真楷篆不甚工惟于行草诚入能品以芾收六朝翰墨副在笔端故沉着痛快如乗骏马进退如不须鞭勒无不当人意【耆旧续闻】
