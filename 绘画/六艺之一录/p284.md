<!-- { "loadSidebar": true } -->
　　公讳伯思字长睿父姓黄氏其逺祖自光州徙居闽中为邵武人曽祖汝济赠太师曾祖妣髙氏赠相国太夫人祖履任资政殿大学士左正议大夫提举中太一宫会稽郡开国公赠特进祖妣叚氏封河南郡夫人考应求任奉议郎饶州司録事武骑尉赐绯妣王氏封僊源县君继李氏封真寜县君任氏封华容县君会稽公由布衣擢髙第以徳行文学被遇三朝致位丞弼号为名臣公其适长孙也公天资警敏风度夷粹幼不好弄惟喜读书日诵千余言每聴会稽公讲论经史公退与他儿言无遗误者会稽公尤钟爱之俾晨夕侍左右躬自训导任为假承务郎尝梦孔爵集于庭觉而赋之词采甚丽识者知其为文祥也故左中大夫右文殿修撰赠太师卫国公李公防会稽公之甥也于公为外伯父儒学闻一时会稽公命公师焉种学绩文根柢渊源益臻壸奥年甫冠入太学与宿儒寒畯挍艺屡占上游优等与荐送遂过南省属哲宗升遐徽宗谅隂不言诏罢廷试公名在行间不得摅其素蕴会稽公将以恩例继奏俾増秩公固辞由是益竒之时朝廷方以宏辞取士公将应其科肄业不辍属会稽公薨公以毁得羸疾竟不遂所志士论惜之初公未第前以铨试第一人调磁州司法参军久不之任至是改通州司戸丁内艰不赴服除授河南府戸曹叅军公平居笃志文史视世务邈然不以经意其掾洛阳也众谓会府剧曹难以称职而公应事接物游刃有余不劳而办洛阳故都素号衣冠薮泽公以余暇与其贤士大夫游从容翰墨间相得甚适秩满当受代少保莘国公邓公洵武实司留钥惜公之去辟知右军巡院公亦乐其山水人物之胜因留不辞盖留者又二年除详定九域图志所编修官兼六典检阅文字改京秩寻充监防崇恩太后园陵使司主管笺表以修书恩陞朝列除秘书省挍书郎既入馆纵观册府藏书雅惬所好耽玩至忘寝食再迁秘书郎在馆逾再考丁奉议公忧公性至孝自幼失母氏而真寜华容君复相继捐馆舍执防咸以孝闻至是不胜哀毁疾遂以剧释服至京师清癯骨立而嗜学不倦葢如昔也复除旧职不数月竟不起实政和八年二月二十六日享年四十公遭会稽公之防广读佛书恍若有悟遂笃好之尝作西方净土发愿记以述见闻及家世归依之意甚详将没之夕沐浴易衣西向修念佛三昧而逝家无余赀盈箧笥者书籍而已公体弱如不胜衣而风韵洒落飘飘有凌云之意遇人谦谨恂恂如不能言而髙明闳逺善著书挥毫数千言倚马可待自幼学至强仕手未尝释卷其所至虽假室暂寓必求明窗净几图史满前欣然处其间诵习述造皆有度程寒暑不易故其所学汪洋浩愽上自六经下至诸子百家歴代史氏之书天官地理律厯卜筮之说无不精诣又好古文竒字官洛下得名公卿家所蓄商周秦汉钟鼎彛器欵识研究字画体制悉能了逹辨正是非道其始末遂以古文名家在馆阁时当天下承平无事诏讲明前世典章文物修舆地图集鼎彛古器考订真赝公以素学与闻议论发明居多所着古器说凡四百二十六篇地志文字尤富古器説悉载愽古图地志说见于九域图志皆藏之御府副在有司与同僚防阳许翰尤相友善翰喜述作所觧太元诸书有疑义以就公质之是时士务浮竞枝辞蔓衍趣时好以取世资公独退然无营寓意古道所学最为絶俗文词雅健格髙而思深歌诗俊逸清新追古作者盖公之学问慕子云文章慕栁子厚诗篇慕李太白此自其平日所称道也有东观文集一百卷藏于家公尤精小学凡字书讨论备尽本朝淳化中愽求古法书命翰林侍书王着绪正诸帖公病其乖伪厐杂作刋误二卷考引载籍咸有依防而公之书正行草皆精絶初放欧虞后乃规摹钟王笔势简逺有魏晋风气得其简牍者皆藏弆呜呼昔之所谓好古愽雅君子与夫直谅多闻之益友者非公其谁当之公亦好道家之言自号云林子别字霄賔其再至京师梦人告之曰子非久人间上帝有命典司文翰觉而书之册不逾月遂谢世其事颇与李长吉王平甫同亦异矣夫公自假承务郎六转至朝奉郎自磁州法掾六迁至秘书郎以长子陞朝列追赠左朝请郎娶张氏左朝散大夫直龙图阁淮南路计度转运使赐紫金鱼袋根之女封太安人男二人长曰诏右通直郎知福州长乐县事次曰防右从事郎福建路安抚大使司凖备差遣女一人适宣教郎江南西路安抚制置大使司干办公事邹栩孙男三人同寅惟寅见寅惟公之殁以宣和五年十月十八日葬于镇江府丹徒县招隐山之麓距今十有七年方葬时诏防尚幼不克铭于墓大惧湮没先徳乃状公平生行事来请铭纲于公中表姻娅相与甚厚又公尝从先公太师学义不得辞铭曰
　　天地和气清微淑灵山川炳焕草木敷荣公禀其秀瑞时以生岐嶷之姿见自幼龄风神凝逺玉粹氷清温良端恪祖训是承孔翠之祥乃以文鸣含英咀华休有俊声来游贤关令誉腾跃遂登儒科靡此好爵筮仕之初于西邑洛簿书粗办寓意寥廓发闻惟馨髙歩馆阁纵观羣书得其所乐贯穿古今见闻日博沈酣耽玩心醉于学根深华茂其词如云文章典雅诗句清新人皆窘束我独奫沦追古作者超类轶羣夏鼎周鼔钟镈彞尊云靁刻画缭以缪文铭章欵识研究本根洞视千古别其赝真下建小学订正精明字画之妙晩臻老成有正有有章有行鸾翔鹄跱为无不能兼资数器以大其名身返不昌遽速殒零兰摧桂折鳯去梁倾莫诘其由归于杳冥白玉楼成上帝有诏徃司文翰脱屣尘淖世间梦幻孰非颠倒寿夭升沉竟亦何挍京口之藏既安宅兆十有七年星流电扫子孙方兴天有显报追作铭诗万古之告
　　元处士云林先生墓志铭
　　拙逸老人周南老撰
　　云林倪瓉字元镇元处士也处士之志业未及展于时而有可以传于世诵其诗知其为处士而已葢自诗法既变而以清新尚莫克究古雅处士之诗不求工而自理致冲淡萧散尤负气节见于国朝风雅而与虞范诸先軰埒今板行于世故弗论若处士之世系固不可无述也按倪之先汉御史寛之裔也十世祖硕仕西夏宋景祐使中朝留不遣徙居淮甸占籍都梁为时着姓建炎初五世祖益挈其家渡江而南至常州无锡侨梅里之祗陀爱其地胜俗淳遂定居焉厥后族属浸盛赀雄于乡髙祖伋曽大父淞皆厚徳长者隠而弗耀大父椿父炳勤于治生不坠而益隆母蒋氏处士严出也先生生而俊爽稍长强学好修性雅防而敦行孝弟率子弟以田庐生产悉有程度有余财未尝资以为俚俗纷华事其师巩昌王仁辅老而无嗣奉养以终其身殁为制服执防而葬焉若宦游其乡客死不能归榇者则割山地以安厝之见义则为不以儿妇人语解尊官显人乐与之交于宗族故旧煦煦有恩尤喜周人之急神精朗朗如秋月之莹意气霭霭如春阳之和刮磨豪习未尝为纨绮子弟态谈辨絶人亹亹不倦好客之名闻于四方所居有阁名清閟幽逈絶尘中有书数千卷悉手所较定鼎彞名琴陈列左右松桂兰竹香菊之属敷纡缭绕而其外则乔木修篁蔚然深秀故自号云林每风止雨收杖屡自随逍遥容与咏歌以娱望之者识其为世外人客至輙笑语留连竟夕乃已平生无他好玩惟嗜蓄古法书名画持以售者归其直累百金无所靳雅趣吟兴每发挥于缣素间苍劲妍润尤得清致奉币贽求之者无虚日晩益务恬退弃散无所积屏虑释累黄冠野服浮游湖山间以遂肥遯气采愈髙不为谄曲以事上官足迹不渉贵人之门与世浮沉耻于衒暴清而不汚将依隠焉世氛颇净复徃来城市混迹编氓沉晦免祸介特之操皦然不渝年既老而耳益聪目益明饮啖歩履不异壮时气貎充然其所飬可知矣处士所着有稿句曲张天雨钱塘俞和爱之为书成帙藏于家洪武甲寅十一月十一日甲子以疾卒享年七十有四娶蒋氏先处士七年卒子二长诜孟民字也次孟羽号耕逸女三长适徐瑗次适陆頥幼为母舅蒋氏女孙男女若干人既以每年每月日奉柩葬于无锡芙蓉山祖茔之下而刻石识嵗月且遵治命来徴铭余辱游于处士甚久处士来吴尝主余家山肴野蔌促席道故间规其所偏未尝愠见或吟诗作画纵歩徜徉今年秋仲留诗为别而孰知遂成永诀乎余少处士七嵗而将衰行将与草木俱腐何足以任其托虽然讵可恝然忘言乎輙举其槩为铭以畀之聊以纾吾哀云耳铭曰
　　受才之美有其时曷贾不售卒不施依隠玩世与时违安常处顺全吾归啬不使禄昌载诗寝言歌之其声希没而不朽惟在兹
　　元儒道川倪先生祠碑
　　赐进士出身奉政大夫吏科掌印给事中加三级宗后学【阙】国琏撰文
　　赐进士出身文林郎翰林院编修加一级后学汪师韩书丹
　　赐进士及第通奉大夫　经筵讲官户部右侍郎加一级后学梁诗正篆额
