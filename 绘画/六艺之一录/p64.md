<!-- { "loadSidebar": true } -->
　　陈伯修示余峄山铭字已残缺其可识者仅仅耳视其气质浑重全有三代遗象顾泰山则似异疑古人于书不一其形类也峄山之石唐人已谓枣木刻画不应今更有此然求其笔力所至非后人摹传搨临可得放象故知摹本有至数百年者夏郑公尝得此本益可信也峄山今谓邹其记曰始皇乗羊车以上其路犹存即邾文公所卜绎地郦道元曰始皇观礼于鲁登此山命李斯大篆勒铭山额名曰画门其文考史记多不合岂传者误耶魏武帝使人排倒犹有求者不已秦则无道而篆刻顾后世不及故世以为法取之不穷其后邨落供命不给聚薪其下纵火焚之遂至刓缺然不应遂无存字昔唐人尝取旧文勒石故谓后世所摹皆新刻然碎碑未絶故是好竒者犹得搨本余有之不逮此本完也【广川书跋】
　　李斯峄山碑郑氏曰此颂德碑也斯字通古上蔡人秦丞相直长者为真本横刋者皆摹本有徐氏门人郑文寳依真本长刋者法度全备可近于真但攸字立人相近一直笔作两股近李处巽于建康府新刻甚谬【学古编】
　　金华王鲁斋跋东邨峄山碑云东邨赵公出示峄山碑俾予缀名其后此固予之幸也而未得其説徐而思之好古者先当以其人之可尊次当以其事之可传又其次始以其字之可法耳三者咸无焉虽古不足贵也此碑徒以其篆之古也然登峄山者不见其石着史记者又无其词踪迹茫昧不可致诘自唐已有枣木本徐骑省摸唐刻于石今不可见矣郑文寳刻于长安者亦不得宋公本今刻于墨妙堂者正与此本同自骑省以下又三橅矣所谓双钩者亦隐然可见赵东邨谓此虽摹传之余然亦自可贵此言为不诬云【格古要论】
　　金华黄晋卿跋峄山碑云欧阳公谓峄山无此碑观杜子美赠李潮诗则欧阳公之前无此碑已乆新斋李公尝以模本刻于金陵郡学其石今亦弗存此是徐鼎臣模刻旧本可寳也【同上】
　　府城西北隅有摹峄山秦碑极精致旁刻云峄山秦刻磨灭乆矣宋初惟江南徐铉有摹本賛皇李建中传写得之遗余曾祖金紫公传子孙四世逾百年靖康建炎兵火相寻旧藏文籍散落殆尽独此刻仅存命善工勒于青社郡舍阜昌甲寅河南李仲坦志石虽舋校邹峄摹本有间矣【于钦斋集】
　　右峄山碑青社本断裂多矣余得之习礼检讨尝见陈思孝论峄山翻本次第云长安第一绍兴第二浦江郑氏第三应天府学第四青社第五蜀中第六邹县第七然余于蜀中本未之见也【东里续集】
　　右秦峄山刻石宋淳化中太常博士郑文寳以徐摹本刻之长安者唐封演谓此碑歴代摸搨邑人疲于供命聚薪焚之邑令取旧文刻置县则峄山前此尝有是刻盖至唐而始焚欧阳公以峄山无此而疑其非真非也宋董彦远书跋谓其文考于史记多不合而疑传者之误今史记实无此文则传者未必误特董氏之自误耳自文寳刻徐氏本其后翻本颇多世之评者谓长安第一绍兴第二浦江第三应天府学第四青社第五蜀中第六邹县第七又予闻之先师李文正公言尝见秘阁旧本才二十五字今所传徐本乃其全文而字复加大何哉【金薤琳琅】
　　昔贤评徐散骑有字学而书法不能工今所橅斯相峄山碑仅得其状耳求所谓残雪滴溜鸿鹄羣游之妙徒想像于荒烟榛草间重以增慨【弇州山人稿】
　　唐封演谓魏太武登山排倒此碑然犹摸拓者多邑人疲于奔命聚薪焚之有县宰取旧文勒于石其后徐得模本郑文寳刻于长安自此刻者甚众评者谓长安第一邹县最下而杜甫诗又云峄山之碑野火焚枣木传刻肥失真据此数説则峄山旧石亡在开元之前其翻本或以石或以木矣则未知铉所录者县令所刻石耶抑即肥失真之本耶而铉自谓得思于天人之际何也余所收二本一为郑文寳本正临自者仅存形似无复神情其一本则至元间翻刻据跋元祐中县令张文仲又刻之矣此又当居文寳本之下原文二段后段乃二世诏文都敬谓宜在石之傍文寳误录为一而至元刻跋以为皆二世颂始皇语尤为可笑【石墨镌华】
　　余藏峄山铭二种一为宋淳化中郑文寳刻之长安者一为元人摹宋张文仲本刻之邹县者元刻不足言文寳刻者犹少存玉箸遗意斯篆不絶如线此尚可意会知非李阳氷辈所能髣髴也唐封演谓其石曹操排倒嗟乎秦虽铭词尚朴古近情真实无饰有合圣人之威非如贼瞒荼戮忠良如鬼如蜮受禅劝进矫诈防诬弋取汉鼎呕秽千古而又何以踣其碑也又索虏拓跋焘登峄山见其石亦使排倒何其一石而两遭其踣岂踣之后复竖之而又遇焘耶抑别为一石耶始皇以力经营天下思欲威加万世乃不一转盼而为人揶揄如此亦可鉴矣【金石史】
　　此元人又摹宋张文仲本重刻之峄县者不知张本何如元摩定非其旧元刘之美一记益潦倒极可笑铭后方为二世诏槩谓颂始皇功德误矣杜少陵云峄山之碑野火焚枣木传刻肥失真又云书贵瘦硬方通神此刻转瘦于关中郑刻而失真益甚则书一瘦硬何渠便通神耶工部时已传刻失真况宋元乎可为慨叹【金石史】
　　峄山碑李斯篆皆玉筯燬于火宋郑文寳翻刻石在陜西西安府学宋李西台翻刻在应天府学山东邹县亦有翻本【考槃余事】
　　峄山石刻秦刻乆亡宋淳化四年太常博士郑文寳以徐摹本刻之于石在陜西西安府儒学中元至元二十九年重刻者在邹县治其文有云功战日作当是攻字古人以攻功二字通用齐侯镈钟铭肇敏于戎功作攻周礼肆师凡师不功则助牵王车故书功为工郑司农读为功古者工与功同字【金石文字记】
　　峄山刻字
　　秦始皇观礼于鲁登于峄山之上命丞相李斯以大篆勒铭山岭名曰画门【水经注】
　　秦会稽刻石
　　皇帝休烈平壹宇内徳惠攸长世有七年亲防天下周览远方遂登会稽宣省习俗黔首齐庄羣臣诵功本原事迹追道髙明秦圣临国始定刑名显陈旧章初平法式审别职任以立恒常六王専倍贪戾慠猛率众自强暴虐恣行负力而骄数动甲兵隂通间使以事合从行为辟方内饰诈谋外来侵边遂起祸殃义威诛之殄熄暴悖乱贼灭亡圣徳广宻六合之中被泽无疆皇帝并宇兼聼万事远近毕清运理羣物考验事实各载其名贵贱并通善否陈前靡有隐情饰省宣义有子而嫁倍死不贞防隔内外禁止淫泆男女絜诚夫为寄豭杀之无辠男秉义程妻为逃嫁子不得母咸化防清大治濯俗天下承风被休经皆遵轨度和安敦勉莫不顺令黔首脩絜人乐同则嘉保泰平后敬奉法常治无极舆舟不倾从臣诵烈请刻此石光陲休铭【金薤琳琅】
　　秦始皇登稽山刻石纪功常存山侧孙畅之述征书云丞相李斯所篆也【水经注】
　　史记秦始皇本纪云上会稽祭大禹望于南海有立石刻颂秦德越絶书云始皇以二十七年来游会稽以正月甲戌到越留舍都亭取钱塘浙江岑石长丈四尺南北面广一尺东西面广一尺六寸刻文于大越东山上其道九曲去越二十里水经云秦始皇登会稽山刻石纪功尚在山侧孙畅之述征记云丞相李斯所篆也梁书竟陵王子良为防稽太守范云为主簿云以山上有始皇刻石三句一韵多作两句读之并不得韵又字皆大篆人多不详云夜取史记读之明日登山读之如流张守节云会稽山刻李斯书其字四寸画如小指圆镌今文字整顿是小篆字予尝上会稽东山自秦望山之巅并黄茅无树木其山侧有三石笋中有水一别无他石石笋并无字复自小迳别至一山俗名鹅鼻山又云越王栖于会稽宫娥避于此又云娥避山山顶有石如屋大中开挿一碑于其中文皆为风雨所剥隐约就碑可见缺画如禹庙没字碑之类不知此石果岑石欤非始皇之力不能挿于石中此山险絶罕有至者得一采药者则至之耳非伪碑也或云大篆或云小篆皆不可考【西溪丛语】
　　秦颂德碑丞相李斯小篆史记始皇三十七年上会稽祭大禹望于南海立石刻颂德二世元年春行郡县至会稽尽刻始皇所立刻石石旁着大臣从者名以彰先世成功盛德越絶云秦皇东游至会稽以正月甲戌到大越舍都亭取钱塘岑石长丈四尺南北面广六尺三寸东面广四尺西面广尺六寸刻于越东山上其道九曲去越二十一里水经云秦始皇登稽山刻石纪功尚在山侧梁书竟陵王子良为会稽太守范云为主簿以山上有始皇石刻三句一韵多作二句读之并不得韵又有字皆不详云夜取史记读之明日登山读之如流张守节史记正义云防稽刻李斯书其字四寸画如小指圆镌今文字整顿是小篆也姚令威丛语云尝上会稽东山自秦望山之巅并黄茅无树木复自小迳别至一山俗名鵞鼻山山顶有石如屋大挿一碑于其中文皆为风雨所剥隐约就碑可见缺画如禹庙没字碑之类不知此石果岑石欤非始皇之力不能挿于石中此山险絶罕有至也绍兴二十八年王詹事十朋为签书判官莫舍人济教授府学梁寺丞安世为会稽尉用令威所记鋭意搜抉三公各赋三十四韵以纪其事王公诗叙云秦颂德碑世传在秦望山莫知所在教授莫子齐好竒嗜古搜访甚力有言在何山者莫以语十朋何山见图经在秦望东南疑其真秦望十朋语县尉梁次张劝其亲徃梁慨然而行命工登山梁得之碑石仅存字磨灭已尽墨片纸而还作诗具记始末因次其韵且记吾三人好事之癖永以示后人莫公诗叙云秦会稽石刻唐人如张守节司马贞皆尝援以证史记绍兴初舅氏姚令威删定登山吊古见碑石犹存后二十余年分教是邦以语签判王龄勉邑尉梁君求之则石已缺字不可见矣以诗记其事龄既赓以济首发其端书以示济按会稽秦颂德碑凡二百九十六字视秦世泰山之罘诸刻独此碑字为最多唐李嗣真云斯小篆之精古今妙絶秦望诸山及皇帝玉玺犹千钧强弩万石洪钟岂徒学者之宗匠亦是传国之遗寳周越法书苑独载封禅碑数十字而已至欧阳公赵德父集録天下金石遗文殆尽亦不复有秦望山碑姚令威纪鵞鼻山顶石屋所挿一碑今石屋故在碑盖无有梁次张所摸片纸指为秦碑乃在何山其去鵞鼻尤为隔絶尽记本末以俟后之君子【施宿会稽志】
　　稽山颂德碑李斯篆疑在越州【金石略】
　　李斯书峄山颂淳化间守太常博士郑文寳以徐所授本刻于长安国学泰山颂至元间行台侍御史李处巽获刘跂所摸本刋于建邺郡庠由是其迹仅存而所传浸广予攷诸记载始皇及二世抵越取浙江岑石刻颂于山亦斯笔也磨灭乆矣好古博雅者盖愿见而不可得予乃以家藏旧本模勒置于会稽黉舍庶与峄泰等文并贻于后但史记攸长作修长世字作三十追道作追首又作追守轨度作度轨今则俱依石刻至正元年辛巳嵗夏五月望日承德郎绍兴路总管府推官东平申屠駉识
　　右秦会稽刻石按史记始皇三十七年上会稽祭大禹望于南海立石刻颂秦德后其石人称秦望山碑山在防稽县东南四十里宋书载竟陵王子良尅日登秦望山主簿范云以山上有始皇石刻人多不识乃夜取史记读之明日登山云读如流子良大悦以为上賔则晋宋以来石固无恙欧阳公赵明诚皆好集古文不应此独见遗郑夹漈通志金石略虽尝载而云疑在越州亦无真见此皆予之所未晓者元至正初东平申屠子廸为绍兴路推官以家藏旧刻刻于路学即今之所传是也然不知其先何从得之予观其字画与峄山碑絶类岂亦出徐鼎臣郑文寳之所摹而申屠氏尝藏之欤【金薤琳琅】
