<!-- { "loadSidebar": true } -->
　　书家例能文词不能则望而知其笔墨之俗特一书工而已困学翁平生以善书掩其诗名余每读其诗輙叹其妙若此篇概亦可见盖世之学书者如未能诗吾未见其能书也都宪顾公示此因以谂之【匏翁家藏集】
　　鲜于伯机墨迹
　　元史称赵子昻篆籀分真行草书无不冠絶古今又云孟頫之才颇为书画所掩子昻不易得矣然子昻尝云与伯机同学草书伯机过余逺甚极力追之而不能及伯机已矣世乃称仆能书所谓无佛处称尊耳推重伯机如此伯机尤不易得也伯机大徳二年过京口为髙孝贤书兰亭记一卷余得之见其笔锋遒劲风神凛然谓不易得昔人谓作字墨淡则伤神采絶浓则滞笔锋又谓古墨迹必表古而里新余于是乃知为真伯机无疑也嗟夫禊序笔墨之妙髙出千古人或病其丝竹管弦天朗气清之语此与以耳食无异不知东都赋已有布丝竹钟鼓铿锵管弦切切之句张衡赋已有仲春之月时和气清也伯机此卷岂为右军杀耻耶【石涌集】
　　或谓困学面带河朔伟气酒酣作字竒态横发今观所作良是也但不知酒酣与否其谓蚤年曽作吏不免间有俗气谬矣若然何文敏公推重之至不敢与齿其自序恶札汚几案不可以示人前辈君子艺愈妙而心愈下如此哉士亨能寳此其趣向可知矣【刘珝古直集】
　　予尝见松雪赵公跋鲜于先生所书归去来辞后谓其同学书而过余逺甚诚非过言也盖二公皆由晋帖中来而各自成一家何世人但知赵而不知有鲜于也及观此书笔意遒劲而机椷妙用婉转无穷赵公之言岂欺余哉予所以识此者特嘉赵公之推羙同列而嗟世人之不识也蒋生其寳藏之【郑本忠安分先生集】
　　鲜于困学游髙亭岩诗记
　　鲜于困学氏博学负材气貌伟而髯类河朔伧父余见其行草徃徃以骨力胜而乏姿态略如其人以故声称渐不敌赵吴兴人谓吴兴以已书三纸易困学一纸焚之恐未必尔也此游髙亭岩记及诗凡一千六百五十六字见鐡网珊瑚中字兼正行体大小如宣示而备有褚栁诸体其文亦典赡可喜独所纪净师草圣以为钱塘人家所收王逸老合作皆其笔却大误逸老名升别号羔羊居士宣和中尝献草书称防得官至绍兴时年八十余乃终杨用修着墨池録谓逸老南唐人名文秉又误也逸老不合狂拟右军两见诬作僧俗人可发一笑【弇州续藁】
　　鲜于困学帖
　　困学老人善回腕故其书圆劲或者议其多用唐法然与伯机相识凡十五六年间见其书日异胜人间俗书也大徳壬寅长至后三日袁裒【戯鸿堂法帖】
　　鲜于伯机行书进学解
　　顷见鲜于伯机绢书唐人诗二轴笔势如猿啸苍松鹤鸣老桧以兹刻观之用笔虽同而丰神稍异学书者必多求之墨迹而后览乎石刻庶可以悟古人笔法之妙嘉靖甲寅三月十八日晓起题【牍记】
　　直寄老人书昌黎石鼓歌
　　石鼓文字竒也韩此诗又竒困学书此力与之敌又竒也嘉靖甲申初夏陆深观于思斋【式古堂书画彚考】困学翁崛起幽州与鸥波亭主人齐驱争道未知谁得骊珠尝侨居我里署名曰檇李某故余见其手墨輙喜为题之敬附梓里后进之谊秋岳生曹溶【同上】
　　鲜于伯机真草千文
　　鲜于伯机草书千文
　　鲜于去矜
　　鲜于去矜字必仁号苦斋枢之子书得家法【书史防要】
　　鲜于端
　　鲜于端字文肃枢之孙书迹不失家学【书史防要】
　　六艺之一録卷三百五十三
<子部,艺术类,书画之属,六艺之一录>
　　钦定四库全书
　　六艺之一録卷三百五十四　　钱唐倪涛撰
　　歴朝书谱
　　元
　　赵孟頫
　　赵孟頫字子昻宋太祖子秦王徳芳之后也四世祖伯圭赐第湖州为湖州人幼聪敏读书过目成诵为文操笔立就至至元中搜访遗逸授兵部郎中迁直集贤学士延祐三年拜翰林学士承防荣禄大夫帝尝与侍臣论文学之士以孟頫比唐李白宋苏子瞻封魏国公谥文敏孟頫篆籀分真行草书无不冠絶古今遂以书名天下天竺有僧数万里来求其书归国中寳之【宋史】
　　公性善书専以古人为法篆则法石鼓诅楚则法梁鹄钟繇行草则法逸少献之不杂以近体　又云扁燕防曰松雪斋自号松雪道人【杨载翰林学士赵公状】赵文敏公小楷麻姑坛记子仲穆书读书城南诗又司马温公劝学文合卷
　　【欵书】水晶宫松雪斋道人赵孟頫书　【后二欵】赵雍书今年四月十九日余自华亭过松陵之甫里田舍天气骤热因留度夏邻有张君徳常徳机贤伯仲伯子多蓄名迹而希防面名迹亦罕以示人幽居黙黙如潜逃而已乃子元度亦不肯相过招邀数次不过黾勉一来六月十六日旱乆而雨一雨浃旬茅屋上漏下湿独坐惟有悲叹因寄二君诗云积雨不为休漂摇使人愁哀吟四壁静病卧百虫秋何人肯相念载酒一销忧幸有吕张叟清诗逺相酬余六月末病臂创足痛呻吟几及旬故云七月四日雨止风静云翳开朗泥潦尚没足忽叔子来访元度踵武亦至携赵荣禄此卷及其子赵雍遗墨以怡恱老眼濯瓮牖之凉飔临碧江之湍激相与玩咏不已因自念老景侵寻亲朋沦落殆尽虽近在跬歩如张君伯仲父子尚不得数数晨夕况二赵星宿光芒昭回云汉梦寐亦所不覩安得不见其遗迹而大喜忭哉遂记其后以写余之愦愦者焉嵗己酉倪瓉　诗后改四句开门望原野江湖漭交流谁能载羙酒相从以销忧为我散烦忧【珊瑚纲】
　　魏公书洛神赋
　　【欵书】大徳三年十二月二日书与子中孟頫
　　子建洛神规效宋玉神女精丽相埒而浏亮过之或诬以感甄之事潜夫诗话力辨其非而东阿纪梦形容巧絶比李长吉前后复自相反何哉余顷见淳熙秘阁帖王令所草赋止扬轻袿之猗靡而下笔势飘逸殆与此赋相颉顽今学士乃楷全文遒劲清婉尤为可爱子中得之以与通甫二君皆早世学士晚年笔力愈竒二君不及见之矣辛酉夏至日墙东老叟题【印文曰陆子方式古堂书画彚考】
　　栁诚悬云子敬洛神赋人间合有数本今世所见唯自嬉至飞十三行耳蔡君谟云子敬放肆豪迈与右军差异临学之家必谨其辨矣赵承防一手全文好事者欲考王氏父子之法此其可观之乎延祐中集从承防在集贤翰林尝出此赋真迹九行见示上有阜陵题字甚谨又四行别得之云是贾相似道购诸北方者也计其嵗月应是后此书十余年乃得之耳蜀郡虞集伯生甫识于吴郡寓舍芙蓉洲至治二年九月十五日【同上】
　　篆变真草兴羲献独擅厥长时去浸逺真迹间见今世所传惟石刻耳而石刻又不能得其初模者如洛神赋文字翰墨早为二羙复无完本昔曽子固记墨池谓羲之之书晚乃善则其所能盖亦以积力自致非天成然后世未有能及者今观赵公子昻所书是赋全篇亹亹逼真与他本絶异非早嵗晚年可比通甫子中余皆及识之子昻固以能书着大名于当世不假赞羙二贤早记玉楼矣承防公亦既云亡欲求一字已不可得况若此赋哉通甫子仲长出以示余感慨乆之仲长宜什袭珍收慎毋轻出至治癸亥立夏日书鸣鳯【印文曰李氏时可仝上】
　　周越法书苑王献之字子敬羲之第七子官至中书令正书入神品洛神赋小楷乌丝栏写成精宻渊巧出于神智后有栁公权跋尾云子敬好写洛神赋人间合有数本此其一焉寳厯元年正月二十四日起居郎栁公权记亦楷题又栁防题云天祐元年五月六日堂侄孙中书侍郎同中书门下平章事判户部防续题子敬帖后越观欧栁书法全出此书也又载子敬初为谢安长史太元中起太极殿安欲使献之题牓以为万代之寳而难之乃説韦仲将题凌云台之事献之知其防乃正色曰仲将魏之大臣寜有此事使其若此知魏徳之下衰矣安遂不之逼又李嗣真论书体乐毅论太史箴体皆真正有忠臣烈女之象告誓文曹娥碑其容惨悴有孝子顺孙之象逍遥篇孤雁赋近逺趣髙有抜俗抱素之象画像赞洛神赋姿仪雅丽有矜庄严肃之象所谓见义以成字成字以得意非独研精措理实根于教化矣至治三年七月二十五日寓斋録记【印文曰袁仲长同上】
　　泰定丙寅七月既望龚璛观于吴中之寓舍于是昻翁之殁五年矣儗之大令此则人琴未遂俱亡者仲长寳之【同上】
　　洛神赋尝屡书之世传十三行者以其所见入石非可遂以为据也栁诚悬谓人间合有数本则固不止是岂他本诚悬亦未之见耶此松雪老人所书全篇虽自用其体然应规合矩抑可谓善学大令者欤今人触目赝本一见便疑其非不知其中固有不可以伪为者矣防仲长盖未足以语此东阳栁贯识【同上】赵公用意楷法穷极精宻故其出而为行草纵横曲折无不妙契古人不善学者下笔輙务为倾侧之势而未尝窥其用意防是以愈工而愈不及也此赋笔法尤森严学书家宜守为律令仲长尚寳藏之泰定元年六月八日金华黄溍书【同上】
　　子建之赋洛神丽矣然其于则逺焉子敬喜书之而子昻亦喜书之岂其才情气习有所相类者欤十三行真迹不可复见一刻本翩翩逸气犹能动人此全文固书中之佳者然细观之殆少耎焉若以越中韵士与河朔少年驰逐耳知书法者当能辨之天全翁为石田髙尚书【同上】
　　赵子昻书洛神赋卷
　　洛神赋并序　【欵书】子昻
　　大令好写洛神赋人间合有数本惜乎未见其全此松雪书无一笔不合法盖以兰亭肥本运腕而出之者可云买王得羊矣员峤山人【印文曰河东李倜士章式古堂书画彚考】
　　赵魏公行书写洛神赋其法虽出入王氏父子间然肆笔自得则别有天趣故其体势逸发真如见矫若游龙之人于烟雾中也吴城髙启【同上】
　　此卷审观数日鸾飞蛟舞得二王神机者文敏一人耳鲜于枢防防危素皆不及信是至寳丁亥二月雨后防西洛王铎【同上】
　　出自秘府金匮始得见此光怪夺目真沉泗之鼎复现人间王铎戊子五月又观又题【同上】
　　书法以代降唐失之强宋失之佚元失之匀都与晋人隔一邻虚尘此气运所使莫能廻也惟松雪中年临二王骎骎有度骅骝前意纯绵裹鐡彷佛遘之然松雪好书有求者輙与相去三百许年流传世上足可八九百本此册灼然第一如右军作修禊序他日重写终莫及也康熈庚申嵗九月望日曹溶题【同上】
　　文敏书洛神赋
　　魏国赵文敏公书此洛神赋当是大徳之时后之学书者能闯其藩篱者盖亦鲜矣况堂奥哉君羽其葆之后学危素燕城清净轩题【续书画题防记】
　　松雪晚年书洛神赋
　　公蔵大令真迹凡九行尝为余手临于松雪斋此卷典型具在居石刻之右句曲外史张天雨观至顺四年闰三月十九日文馆记【式古堂书画彚考】
