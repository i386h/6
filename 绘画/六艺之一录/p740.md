<!-- { "loadSidebar": true } -->
　　赵文敏公书清丽竒絶似其神气欲仙飘飘然有出尘之想虽不甚工书者亦知其为佳也观此秋兴四诗非得公重题以为证难矣哉公自至元三年以行台程侍御钜夫初荐入朝歴事五帝累官至翰林学士承防年六十有九而卒实为至治二年六月公自谓此诗是吾四十年前所书逆而推之乃公初入朝为兵部郎中时笔也少年笔意未甚精絶公重题以示后人宜矣题后不逾数月而絶笔敬仰之余亦可慨夫四眀陈敬宗【式古堂书画彚考】
　　前辈云松雪作书初规摹钟元常后欲展大字乃入李北海而终主于右军余及见公作白驹图而书白驹之诗四章在后笔意皆出钟此书杜秋兴诗其在习钟之前欤而视公后来所书夐异曽子固论右军书亦出学力非天成也盖非学无以成名观公此书尤信庐陵杨士竒题【同上】
　　杜工部秋兴诗八首而此书其四乃赵松雪墨迹虽言其少时所书盖已遒丽超俗后此则笔力益工语云由也升堂矣未入于室松雪此书盖升堂者欤宣徳甲寅六月丁夘建安杨荣识【同上】
　　右杜少陵秋兴四首评者谓是赵松雪少年所书正犹渥洼出水之驹逸态未形而骨格已具须假九方皋之目观之庶乎有得也篇中有一二字与刻本不同亥豕之辨姑置勿论重题数字苍然之气老而愈劲精妙入神风采自着斯为可寳想当落笔时寜不为之一嘅耶永嘉黄淮书【同上】
　　赵文敏公天姿豪迈人品峻洁有髙世气故其翰墨挥洒清迈竒逸人咸推重谓若河倾昆仑雪压太华自然流动而莹洁也虽片纸只字世犹爱而玩之况驸马都尉赵公家蔵其所书杜工部秋兴四诗岂得不加寳爱宣徳甲寅七月初吉驸马公出以示予因观文敏自跋云此诗是吾四十年前所书似有未满之意然笔势圆熟非天机所到未易企及况诸名公为之题识后先相继宜乎其如天章云锦烂然而生光也然珠玑散落恒不可多得幸而得之又必什珍蔵然后物不失其归今驸马赵公博雅好古则是书也可谓得所归矣因跋而垂之永乆云毘陵胡濙【同上】
　　吴兴赵文敏公孟頫以善书独歩元大徳延祐间前辈称其行楷风神朗发深得晋人意度今观此卷所书杜工部秋兴四诗其结搆似森严而婉媚过之公自云此吾四十年前所书盖无疑也又复大书以识其后乃知公书法晚而愈臻其妙盖出入晋唐之阃奥非専于一家者之所可以彷佛也驸马都尉赵公清修博雅平昔蓄古书画极多今以是得巨公阁老之题识归以珍蔵而寳爱之可谓知所重也豫章熊概书【同上】
　　赵松雪书少陵秋兴诗二絶也驸马都尉赵公得之以为清玩知所重矣松雪尝曰此吾四十年前书今人观之未必以为吾书也然距今若干年识者皆知其为松雪书吁已所不知而天下后世所共知者岂徒是哉南郡杨溥【同上】
　　赵子昻书苏诗真迹
　　右苏子曕寄吴徳仁兼简陈季常诗一首赵魏公子昻所书公时年六十有四其从集贤学士进拜翰林学士承防亦仅十有四月耳公自是更不迁官又五年而公薨矣公书之传世者真赝相半非有识未易辨盖真者猝难入目笔意流动而神蔵不露愈玩愈觉其妍赝则其气索然不待终览而厌之矣此帖实公晚年妙笔老气翩翩逼人黄口小儿日百临摹虽近终不近也公自题为月江学士书月江乃昭文馆大学士张克眀云【宋学士集】
　　赵子昻书东坡定恵院海棠诗
　　定恵院在黄州海棠在院东小山之上公初谪黄每嵗花盛时必携客载酒徃游公未去黄而园已易主然至今读此诗者如亲游其处物以人而传信哉评者谓此海棠诗千载所无此纸又赵文敏所书岂非二妙而宋学士梁石门表然人望皆有题焉可寳也已【东里集】
　　赵子昻书茅屋秋风诗
　　右杜子美茅屋秋风诗贺给事克恭所蔵云子昻书今按此书累有俗笔非子昻真迹无疑呜呼读是诗者可与兴矣书不足论也唐室中兴疮痍未复子羙以布衣衣不盖两肘食不饱一腹不愁朝夕冻饿死填沟壑乃嘐嘐然开口长叹为天下苍生计其事若迂其志亦可哀矣使开元之世海内富庶邉尘不生唐之君相能以子羙为心岂有成都之祸哉岂惟开元古之人皆然呜呼漆室妇死狂人病子之诮半天下孰与言是计者哉君卧病环堵间展卷呻吟之暇尚有味于予言哉【懐麓堂集】
　　赵子昻书韩诗
　　韩公山石句浩澜豪擅非细软笔墨能发之而学士此笔亦复襟宇跌荡情度浓至脱去平常姿媚百倍譬如圣后封岳省方徳容正大琚衮和博傧相眀习仪履安闲所为从心所欲不逾矩可望不可学也【祝氏集略】
　　赵子昻襄阳歌
　　太白圣于诗者魏公书此真可谓诗之勍敌后之书者虽奋力追之吾知其不能及也【寓意编】
　　赵子昻书唐诗
　　余尝评吴兴作北海书徃徃刻意求肖似胜而不及独此数诗笔以自然发之风骨秀逸天机烂熳佻而能真有出蓝之媺六观堂蔵赵书无不佳者隂符经枯树赋及此而三今皆为九友斋中物矣书此以志沾沾【弇州续藁】
　　赵子昻书招隠卷
　　右赵魏公所书招隠士一篇公自大徳三年八月改集贤直学士行江浙等处儒学提举至七年十月已阅五载而公年亦五十矣乡先生方君夀甫从其父岩南公游杭提举官署时寓于杭府故先生得见公而请书此卷也卷左有翰林待制栁公长山长吴公题识二公皆濓所尝师事者九泉不可作矣披玩数四不觉泪落纸上【宋学士集】
　　赵荣禄书絶交书
　　赵荣禄写絶交书真迹范半醒蔵本后有文徴仲跋尾妙絶可爱赵书传世颇多此其第一帖也【书画舫】
　　赵子昻书滕王阁记
　　右赵孟頫书滕王阁记刻板不知何在此本永乐十三年七月廿五日臣士竒侍文华殿所被赐者也笔意精妙絶伦后得孟頫书此记墨迹参较之乃不及此甚逺其亦得善刻者之助乎签题当时翰所书谨识而珍蔵之【东里集】
　　子昻书昌黎送孟东野序栁栁州梓人传
　　子昻行书韩昌黎送孟东野序栁栁州梓人传共一卷亦蔵太原王氏文休承极称赏之【书画舫】
　　赵子昻书渼陂行
　　赵文敏公书多从二王法中来其体势宻则得之右军姿态朗逸则得之大令至书碑则酷仿李北海岳麓娑罗体此其大概也如此卷书渼陂行神气奕奕备有二王致岂俞紫芝詹孟举能办耶【王奉常集】
　　赵子昻书欧阳氏八法
　　近世钱塘金氏一之以善为欧书得名暨赵魏公出学者争慕效焉欧学遂废而不知公之教子实用其八法赖此帖得存本末源流尚可考也虽然梓匠轮舆能与人以规矩不能使人巧父子不传之妙必有出于此帖之外者矣临学之家宜深造而自得焉【黄文献公集】
　　赵子昻书头陀寺碑
　　头陀寺碑　王蕳栖
　　生平见赵承防书皆不及此卷有右军之灵和迥出懐仁圣教序逺矣过广陵予友婴能吴君以宋张端衡画卷易去婴能善防持之董其昌志【式古堂书画彚考】右头陀寺碑乃文敏书与宻印寺力法师者也予尝蔵文敏所书神仙篇诸诗笔法大与此类予重之若连城之璧竟以贫不能存为好事者易去今见此卷不觉热中婴能方事举子业乃能赏鉴以名画易之其视予之不能守者不啻百尺楼上下矣米海岳好古常以书画玩器贸易令案头改观婴能殆其人哉万厯己亥嘉平月望长洲张鳯翼识【同上】
　　读蕳栖头陀碑未竟便低迷思寝松雪写长卷出入山隂无一懈笔精虚和如宣律师尺寸皆法而仙人啸树之意自在在吴兴真迹当属第一陈继儒题【同上】
　　赵承防书头陀寺碑用圣教序十七用孙防礼书谱十三其峭蒨遒劲出圣教而时佐以游丝轻飏有裘马少年防拖态此盖用孙法也此卷乃董太史物吴君婴能以一宋人画易之米元章以盈尺硃砂从蔡攸易陆探防狮子不得便据舩大呌欲坠婴能之癖故当不在襄阳下耳己亥蜡月十又九日青箱库题太原王穉登【同上】
　　右军大令俱书洛神大令风神俊丽妍态溢出而右军苍秀卓峙姿法俱备赵文敏平日醉心大令此碑独摹肖右军画顾盼纎毫不失乃知书家正行旁行严祖亲祢自分铢黍不偶然也崇祯乙亥清和月晴牕展阅宻印此谛敢以质于大方古秀李日华题【同上】
　　文选于日种一门他不多采惟蕳栖此碑与各巨公名撰后先照映盖其翻倒三蔵缀辑极其华整最为弇州先生称重诚为贝册香林第一文字而松雪公为胜国时墨苑大家乐书碑版俾龙象狞者满天下若头陀寺碑则扫素寻丈波偃百千莫不行鸾停而字虬舞也辉光陆离此以文副筦之第一手也然以第一手书第一文亦惟第一流具眼足以珍赏之耳盐邑姚士粦题【同上】
　　赵松雪喜书仙释蔵卷如黄庭圆觉等多种寺观碑记大文字复多种盖以墨妙树胜因想当日乐不为疲也此头陀寺碑意拟圣教而圣教特集书有字法无章法求完锦初舒烂焉霁目无逾此碑已槜李门年弟谭贞黙题【同上】
　　吴兴以全力师唐人此尤其赏心得意之笔龙跳虎卧此四字亦当移写松雪之照矣乙亥七月既望得观于眉公之晚香堂因为婴翁老师题吉州门人杨文骢【同上】
　　赵子昻书浮山逺公传
　　赵魏公之书凡三变初临思陵中学钟繇及羲献诸家晚学李北海此卷视北海最为逼真诚絶代之寳也【宋学士集】
　　赵子昻书龙门三自省偈
　　隋僧智永字画精妙常写真草千文八百本散于江东诸寺其意盖为学书者设耳近世吴兴赵公亦以字画名世其写龙门三自省偈自谓无虑数十百本且曰愿一切见闻悉皆成佛此岂専为学书者设耶二公一儒一墨所见不同如此必有能辨之者【徐一防始丰集】
　　赵子昻书中峰老人行道歌后
　　中峰老人行道歌真得游戯三昧第谓不学赵州上门寻谑似小过也赵州竿木随身要勘破天下禅和子本相出圣入凡不可踪迹老人昻蔵九尺躯圆顶嶷嶷尺二革履所至人天供奉当输一筹耳松雪居士为老人入室上足每得法语輙不惮传写所谓人间合有数百本此其一也余尝见其大洞玉枢经墨迹于浙东一荐绅家与此结搆正同不必置雌黄也【弇州续藁】
　　文敏公书白云法师净土词【十二首】
　　赵文敏公所书白云法师净土词笔法妍媚结体淳古且纸墨完好精神焕发尤为寳爱按公于古人书无不临学近见其千文谓时方师沈馥魏定鼎碑以其有钟法则于他书临习者多矣故能防萃众美书法大成至谓虞禇而下又谓上下一千年纵横二万里无有与并者岂虚语哉余又尝见公所书金刚经自题其后云欲延答祥庆俾有徳之士解说奥义増衍福徳则宜乎净土词为公用意之书矣凡一十二首调寄望江南云万厯丙子九月七日茂苑文嘉【式古堂书画彚考】
　　赵承防书光福重建塔记卷
　　右记为松雪翁真迹无疑盖亦是晚年得意之笔故其笔蕴风神愈见精絶出尘云通伯【珊瑚网】
　　子昻碑板絶似李泰和余所见无下二十本此卷笔意虚和尤可寳也董其昌题于墨花阁【同上】
　　荐福兴福二碑俱集右军书而有神防天成之趣非拘拘刻画求肖者逺胜懐仁圣教以懐仁嗜竒偏于王迹中择其峭刻顿挫者聨贯以布之虽于钩掣映带极意求其血脉而平和淡宕之致不存矣以故二碑乃千载碑书之模楷下是而欧虞栁禇非拘即纵若太和益放矣松雪翁此书正用荐福遒之笔视他本仿泰和者大不类也玉水亲翁倍宜珍云崇祯元年春三月古秀李日华题【同上】
