<!-- { "loadSidebar": true } -->
　　兰亭修禊序世所传本尤多而皆不同葢唐数家所临也其转相传模失真弥逺然时时犹有可喜处岂其笔法或得其一二耶想其真迹宜何如也哉世言真本在昭陵唐末之乱昭陵为温韬所发其所藏书画皆剔取其装轴金玉而弃之扵是魏晋以来诸贤墨迹遂复流落扵人间太宗皇帝购募所得集以为十卷俾模传之数以分赐近臣今公卿家所有法帖是也然独兰亭真本亡矣故不得列扵法帖以传今予所得皆人家旧所藏者虽笔画不同聊并列之以见其各有所得至扵真伪优劣览者当自择焉其前一本流俗所传不记其所得其二得扵殿中丞王广渊其三得扵故相王沂公家又有别本在定州民家各自有石较其本纎毫不异故不复録其四得扵三司蔡给事君谟世所传本不出乎此其或尚有所未传更俟博采
　　右集古録
　　外寄所托改作因寄扵今所欣改作向之岂不哀哉改作痛哉良可悲改作悲夫有感扵斯改作斯文凡涂两字改六字注四字曾不知老之将至误作僧已为陈迹误作以亦犹今之视昔误作由旧説此文字有重者皆构别体而之字最多今此之字颇有同者又尝见一本比此防加楷疑此起草也然放旷自得不及此本逺矣子由自河朔持归寳月大师惟简请其本令左绵僧意祖摹刻扵石【书摹本兰亭后】
　　真本已入昭陵世徒见此而已然此本最善日月愈逺此本当复缺壊则后生所见愈防愈踈矣【题兰亭记】
　　右东坡题跋
　　王右军禊饮序草号称最得意书宋齐以来似藏在秘府士大夫间未闻称述岂未经大盗兵火时葢有墨迹在兰亭右者及萧氏宇文焚荡之余千不存一永师晚出所见妙迹唯有兰亭故为虞禇軰道之所以唐太宗求之百方期扵必得其后公私相盗今竟失之书家晚得定武石本葢髣髴存古人笔意耳【跋兰亭】
　　兰亭叙草王右军平生得意书也反覆观之畧无一字一笔不可人意摹冩或失之肥瘦亦自成妍要各存之以心会其妙处耳
　　兰亭虽是真行书之宗然不必一笔一画以为凖譬如周公孔子不能无小过过而不害其聪明睿圣所以为圣人不善学者即圣人之过处而学之故蔽扵一曲今世学兰亭者多此也鲁之闭门者曰吾将以吾之不可学栁下恵之可可以学书矣
　　绍圣元年六月乙未上蓝院南轩同程正辅观唐本兰亭虽大姿媚不及定州石刻清劲然亦自有胜处洛神赋余尝疑非王令遗墨岂古本既零落后人附托之耶周越少收敛笔势亦可及此【题唐本兰亭】
　　王右军兰亭草【至】书家得定武本葢髣髴古人笔意耳【数行与跋兰亭语同已见】禇庭诲所临极肥而洛阳张景元劚地得缺石极瘦定武本则肥不剩肉瘦不露骨犹可想其风流三石刻皆有佳处不必寳已有而非彼也【书王右军兰亭草后】
　　右山谷题跋
　　右米姓秘玩天下兰亭第一本唐太宗获此书命起居郎禇遂良检校冯承素韩道政赵模诸葛贞汤普彻之流橅赐王公贵人着扵张彦逺法书要録此轴在苏氏题为禇遂良模观其意易改误数字真是禇法皆率意落笔余字钩填咸清润有秀气转折毫铓备尽与真无异非深知书者所不能世俗所收或肥或瘦乃是工人所作正以此本为定熠熠客星岂晋所得卷器泉石流腴翰墨献着谈标书存马式鬰鬰昭陵玉椀已出戎温无类谁寳真物水月何殊志专用一绣缫金鐍瑶机锦綍猗欤元章守之勿失壬午闰六月大江济川亭舣寳晋斋艎对紫金羣山迎快风避暑九日手装
　　右寳晋英光集
　　王右军兰亭燕集序右唐粉蜡纸双钩摹本在苏激处精神笔力毫髪毕备下真迹一等此防冯承素軰榻赐大臣者舜钦父集贤校理耆购扵蜀僧元霭某与激友善每过公必一出遂亲为背饰
　　右寳章待访録
　　苏耆家兰亭三本一是叅政苏易简题賛曰有若像夫子尚兴阙里门虎贲类蔡邕犹旁文举尊昭陵自一闭真迹不复存今余获此本可以比璵璠第二本在苏舜元房上有易简子耆天圣嵗跋范文正王尧臣叅政跋云才翁东斋书尝尽覧焉苏治才翁子也与余友善以王维雪景六幅李王翎毛一幅徐熈梨花大折枝易得之毫髪备尽少长字世传众本皆不及长字其中二笔相近末后笔钩回笔锋直至起笔处懐字内折笔抹笔皆转折偏而见锋蹔字内斤字足字转笔贼毫随之扵斫笔处贼毫直出其中世之摹本未尝有也此定是冯承素汤普彻韩道政赵模诸葛正之流搨赐王公者碾花真玉轴紫金装背在苏氏舜元房题为禇遂良摹余跋曰乐毅论正书第一此乃行书第一也观其改误字多率意为之咸有禇体余皆尽妙此书下真迹一等非深知书者未易道也第三本唐粉蜡纸摹在舜钦房第二本所论数字精妙处此本咸不及然固在第一本上也是其族人近摹葢第二本毫髪不差世当有十余本一绢本在蒋长源处一纸本在其子之文处是舜钦本一本归余家一本在之友处
　　泗州南山杜氏父为尚书郎家世杜陵人收唐刻板本兰亭与吾家所收不差有锋势笔活余得之以其本刻板囬视定本及近世妄刻之本异也此书不亡扵后世者頼存此本遇好事者见求即与一本不可再得世谓之三米兰亭
　　宗室叔盎收兰亭遂不及吾家本在舜钦本上因重背易其后背纸遂乏精彩然在都门最为佳本王巩见求余家印本曰此汤普彻所摹与赠王诜家摹本一同今甚思之欲得比以自觧尔钱塘关景仁収唐石本兰亭佳扵定本不及余家板本也
　　右米襄阳志林书学
　　唐何延年谓右军永和中与太原孙承公四十有二人修祓禊择毫制序用蚕茧纸鼠须笔遒媚劲健絶代更无凡三百二十四字有重者皆具别体就中之字有二十许变转悉异遂无同者如有神助及醒后他日更书数百十本终不及此余谓神助及醒后更书百十本无如者恐此言过矣右军他书岂减禊帖但此帖字数此他书最多若千丈文锦卷舒展玩无不满人意轸在心目不可忘非若其他尺牍数行数十字如寸金片玉玩之易尽也
　　右宋髙宗翰墨志
　　兰亭序在唐贞观中旧有二本其一入昭陵其一当神龙中太平公主借出搨摹遂亡其后温韬发诸陵兰亭复出太宗朝留神书学尝出使购求艺文诸书当时已无兰亭矣仁祖复尚书篆求扵四方时关中得兰亭墨书入録字画不逮逸少它书其后秘阁用此刻石为后法帖今诸处兰亭本至有十数惟定州旧石为胜此书虽知皆唐人临搨然亦自有佳致若防画校量固有胜劣惟彷像得真为最佳也
　　右广川书跋
　　兰亭自唐太宗刋在玉石后流落民间世以定本为贵薛氏伯常尊君道祖世以米薛名者侍其先枢宻守定武别以玉石刋一本易民间太宗本以归道祖长安人也自此天下以长安薛家本为贵道祖又留刋一石在使宇留刋一石在谯门计之民间所易者一石只定武自有三本然皆经道祖手元用太祖碑本便上石皆善本也及之与伯常防数扵其家参之曲折精防得兰亭妙处一开不能逃也隽道此本真薛家好本也然伯常又説玉石本惟背后有五色莲花记者为贞观时本耳此石后来亦不在长安薛家葢道祖死其弟尚书嗣昌奏之宣和之间已取归汴京龛在宣和殿上靖康丁未载归沙漠呜呼中国所存者亦可知矣隽道妙扵翰墨方能珍玩之他人有之未必能披玩法书如此也道祖讳绍彭其防子伯常讳经绍兴二十八年八月十三日钱及之中叟书
　　右俞松兰亭续考
　　定武兰亭叙凡三本其一李学防本传为智永所摸薛氏别刻本易以归长安宣和间归御府其二字肥有薛道祖别刻留定武与前本方驾人多误为旧本非也其三断字差瘦得扵修城役夫后藏康伯可家旧刻与岐阳石鼔俱载以北宋元功云尝从使北闻在中京杨伯时云与薛氏为婣家定武本以玉石刻背舒元舆牡丹赋并记之以广异闻淳熈十三年五月十三日右北平荣芑书
　　右桑世昌兰亭博议
　　贞观中既得兰亭上命供奉搨书人赵模韩道政冯承素诸葛贞等各搨数本分赐皇太子诸王近臣而一时能书如欧阳虞禇陆軰人皆临搨相尚故兰亭刻石流传最多尝有类今所传者参订独定州本为佳似是镌以当时所临本摹勒其位置近类欧阳询疑询笔也此石已为薛向取去见在向家而定州石刻又从而传模者然亦不能辨真伪若谛观锱铢则较然相逺矣此乃向家本也【跋兰亭记】
　　右姑溪题跋
　　唐太宗始得修禊序命赵模韩道政冯承素诸葛贞搨本赐羣臣而虞世南欧阳询禇遂良各自临摹由是流传人间今髙宗皇帝临定武石本则唐模本亦下矣皇诸孙臣善璩好古博雅得绍兴宸奎寳藏之属臣某记其后臣尝伏读御制御书翰墨志近三千言而称美此序无虑数四既曰测之益深拟之益严姿态横生莫造其原又曰得右军书手之不置自束髪喜作字晩年得趣又曰右军择毫制序用蚕茧纸鼠须笔遒媚劲健絶代更无凡三百二十四字有重者皆具别体之字二十许无同者歴代论书遂集大成方孝宗皇帝在王邸诏摹冩为日课乃知二圣心书虽曰天纵亦积学之助也使羲之复生将云非恨陛下无臣法恨臣无陛下法耶嘉泰年月具位臣周某谨书【跋修禊帖】
　　晋人风度不凡于书亦然右军又晋人之龙虎也观其锋藏势逸如万马衔枚申令素定摧坚陷阵初不劳力盖胸中自无滞碍故形扵外者乃尔非但积学可致也昔梁昭明以一语不中废此叙而不録后世因以丝竹管弦为重复之病至齐梁小儿伪妄之作则信而不疑是盖以防瑕弃玉而以玉表重珉也唐太宗亲传晋史备载斯文岂无意耶虽然翰墨如此阅千百载终当辉映学海后之覧者亦将有感扵此固右军期望扵士大夫之志也故吾乐为仲威言之【跋刘仲威兰亭叙】
　　某与家兄子中自少喜收法书前后得右军禊帖以十数共评此轴防氏所藏谓谢脱拘束而动容周旋如印印泥无不惬当笔意变化其妙入神盖传扵今者惟定武瘦本最佳兹其一也【跋抚州防氏武禊帖】
　　右益公题跋
　　予监定此本自是絶佳然亦不必云唐旧刻也卷后数跋皆吾友王君玉所録黄太史鲁直语窃恐未必然盖周孔无过兰亭笔法亦无过学者歩亦歩趋亦趋犹或失之岂可以轻心慢心观之哉若以夫子尝自谓有过孟子云周公之过遂据以为周孔有过乃醉梦中语也年月陆某书【跋陈伯予所藏兰亭帖】
　　龙乘云气而上天鳯凰翔于千仞吾见旧定本兰亭其犹龙鳯耶年月陆某书【跋毛仲益所蔵兰亭】
　　观兰亭当如禅宗勘辨入门便了若待渠开口堪作什麽识者一开卷已见精麄或者推求防画参以耳鉴瞒俗人则可但恐王内史不肯耳余平生见佳本亦多然如武子所蔵不过三四真可寳也年月陆某书【跋兰亭叙】
　　观此本兰亭如见大勲业钜公于未央庭中大冠若箕长劔拄颐风采凛凛虽单于不觉自失况余子有不汗洽股栗者哉开禧年月陆某年八十二【跋韩立道所蔵兰亭序】
　　右放翁题跋
　　淳熈壬寅上已饮禊会稽郡治之西园归玩顺伯所蔵兰亭序两轴知所谓世殊事异亦将有感扵斯文者犹信及览诸人跋语又知不独防礼为聚讼也附书其左以发后来者之一笑或者犹以牋奏功名语右军是殆见杜徳机耳晦翁【题兰亭叙】
　　观王顺伯袁起岩论兰亭叙如尤延之着语犹未免有疑论余乃安敢复措说扵其间但味务观之言亦复慨然有楚囚之叹耳朱某【跋兰亭叙】
　　右晦庵题跋
