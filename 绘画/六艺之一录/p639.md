<!-- { "loadSidebar": true } -->
　　跋李后主蚌帖云江南当五代后中原衣冠趋之以故文物典礼有尚于时故能持国完聚一方岂徒然哉观此帖下属州责蚌酱犹有古意知以宗庙为重恐滋味防【玉篇昨冉切】防【玉篇而琰切味薄也】其下惶遽供命不敢宁【防防集韵作】固知礼有贵于行事者也汉律会稽嵗献鲒【臣乙切】酱二升以说文求之鲒为蚌知此为宗庙祭乆矣然谓汉有旧仪岂以此耶【广川书跋】
　　李后主书太白诗出于欧阳率更蔡京师之所题徽宗书画皆用此笔意余家有雪江归棹圗楚公跋正同要得散卓方可为也【书画跋】
　　保仪黄氏
　　后主保仪黄氏江夏人后主选为保仪书学伎能多出于天性后主属意防小周専房品秩不加第以掌墨寳而已初元宗后主皆妙于笔札博收古书有献者厚赏之宫中图籍万卷尤多钟王墨迹皆系保仪所掌【马令南唐书】
　　吉王从谦
　　吉王从谦元宗第九子数嵗赋观碁诗后主赏叹久之【马令南唐书】
　　从谦学晋二王楷法用宣城葛笔一枝酬十金劲妙甲于当时从谦号为翘轩寳帚【南唐拾遗记】
　　后蜀
　　太子喆
　　喆字遵圣防聪悟善隶书年十四封秦王尝自书姚崇口箴刻诸石广政二十五年立为皇太子【宋史西蜀世家】
　　后蜀嵗除日诸宫门各给桃符一对俾题元亨利贞四字时太子善书札选本宫防勲府桃符亲自题曰天垂余庆地接长春【茅亭客话】
　　呉越
　　武肃王钱镠
　　武肃王钱镠字具美杭州临安人梁郢王友珪册尊尚父末帝加天下兵马都元帅唐庄宗时自称吴越国王谥武肃【五代史吴越世家】
　　武肃王札翰花随腕下星逐豪飞霭若逰云细疑垂露钩刀向背未饶索肉芝筋防画方贠髙掩崔肥赵瘦就中濡染碑额益见呈露锋铓四方仰之神踪一代称之墨寳王逸少若见甘避雁行萧子云如逢大慙蝉翼【皮光业吴越国武肃王庙碑文】
　　钱尚父书号称当代入神品【黄山谷集】
　　忠懿王俶
　　忠懿王俶字文徳本名俶镠孙元瓘第九子颇知书雅好吟咏自编其诗数百首因陶谷奉使至江南求为之序善草书归朝后宋太宗一日遣使谓曰闻卿善草圣可写一二纸进来俶即以所书绢图上之诏书褒美因赐玉砚金匣一红緑象牙管笔龙鳯墨蜀牋盈丈纸皆百数【宋史吴越世家】
　　秦忠懿王钱俶武肃王镠之孙文穆王元瓘之子钱氏自唐干宁间据有浙右至我宋之兴凡三世四王使一方耄倪不识兵革而覩太平之盛钱氏之力也初元瓘有子曰佐嗣元瓘位是为忠献在位未几而忠懿特以弟继其昭穆艺祖应运率先臣服开寳八年朝廷将举兵平江左李煜密贻书于俶曰今日无我明日岂有王一旦明天子易位酬劳王亦大梁一布衣耳俶表其书来上艺祖嘉其忠江南平与其子惟濬妻孙氏来朝艺祖遣皇子至睢阳迎劳对见礼皆从异等赐礼贤宅以馆之而缔构宏壮至于供帐帟幙什物种种毕具俶来如归已而遣就国而留其子入侍至太宗即位之明年俶尽籍其府库地图以献乃封王淮海国久之又王汉南国上章逊避遂止王许未几徙王邓端拱元年八月二十四日太宗以其诞日遣使赐器币方与使者燕罢及暮有大星流殒于正寝光照户外而是夕以讣闻于是朝廷追封王秦国谥曰忠懿方浙右富庶登丰之久上下无事惟以文艺相髙故俶尤喜翰墨而作字善颠草其斡旋盘结不减古人太宗遣使取其草书以进俶乃以久习绢图上之诏赐以玉砚金匣象管蜀牋等且示宠焉然当时降王有始有卒无如俶者盖以能先诸国作我藩服其后子孙继登显仕垂荣无穷信万世臣子之劝也今御府所藏草书二　国子直讲牒手简【宣和书谱】
　　太宗称忠懿王笔法入神品中外书学不能出其右【黄山谷集】
　　南汉
　　刘防
　　刘防初名岩上蔡人徙南海身长七尺垂手过膝末帝即位封南海王贞明三年即皇帝位国号大越改元干亨以赵光为兵部尚书平章事光自以唐甲族常怏怏思归防乃习为光手书遣使间道至洛阳召其二子及家属至光惊喜为尽心焉谥天皇大帝庙号髙祖【五代史南汉世家】
　　防治昭阳殿亲书其榜【五国故事】
　　东汉
　　刘承钧
　　刘承钧旻次子少好学工书【五代史东汉世家】

　　六艺之一録卷三百十二
　　钦定四库全书
　　六艺之一録卷三百十三上　　钱唐倪涛撰
　　歴朝书谱三上
　　帝王后妃三
　　宋
　　太祖
　　太祖讳匡姓赵氏涿郡人后周恭帝禅位定有天下之号曰宋三代而降考论声明文物之治道徳仁义之风宋于汉唐盖无譲焉【宋史本纪】
　　政和五年因建明堂有防徙秘书省出于外在宣徳门之东亦古东观类云秘书省自政和末既徙于东观之下宣和中间始告落上因踵故事为幸之御手亲持太祖皇帝天翰一轴以赐三舘诰羣臣曰世但谓艺祖以神武定天下且弗知天纵圣学笔札之如是也今付秘阁永以为寳于是大臣近侍因得瞻拜太祖书札有类顔字多带晚唐气味时时作数行经子语又间有小诗三四章皆雄伟豪杰骇动人耳目宛见万乗气度徃徃跋云鐡衣士书似仄防所游戏翰墨也【铁围山丛谭】
　　太祖尝有所书诗数幅天下一统四大字处分手札楷书三行人知寳爱【书史会要】
　　太宗
　　太宗讳炅初名匡乂改赐光义宣祖第三子性嗜学工文业多艺能【宋史本纪】
　　五代以来笔札无体钟王之法几乎絶矣太宗在南宫留意翰墨自是学者书体丕变【章如愚山堂考索】
　　熈陵妙尽八法当时士大夫皆亲承指画【山谷集】太宗真造八法草入三昧行书无对飞白入神【海岳名言】太宗方在跃渊留神墨妙防行片简已为时人所寳及既即位区内砥平朝廷燕宁万几之暇学书至于夜分巧倍前古体兼数妙英气竒采飞动超举圣神絶艺无得而名焉帝善篆隶草行飞白八分而草书冠絶尝语近臣曰朕君临天下亦有何事于笔研特心中好耳江东人能小草累召诘之殊不知向背也小草字学难防飞白字势罕工吾亦恐自此废絶矣盖深虑书法之缺坠而勤以兴之也【墨池编】
　　太宗尝夜召书学葛湍问徐铉草书如何湍曰铉留心篆籀不闻草圣上曰铉尝见朕书否湍曰臣僚非诏赐无由得观上喜于轴中出御草书二纸曰一以赐汝一以赐铉【宋太宗实録】
　　上尝临幸秘阁出草书千字文赐李至勒石上曰千文乃梁武得破碑钟繇书命周兴嗣次韵而成理无足取若有资于教化莫孝经若也乃书以赐至【宋史李至传】
　　前世钱未有草书者淳化中太宗皇帝始以宸翰为之既成以赐近臣崇宁大观御书钱盖袭故事也【侯鲭録】
　　太宗皇帝肇修三馆更立秘阁于升龙门左亲为飞白书额作賛刻石阁下【宋史谢绛传】
　　雍熈三年十月朔上出飞白书赐宰相李昉等因谓曰朕退朝未尝虚度光隂读书外留意真草书近又学飞白昉等顿首谢【彭百川太平治迹统类】
　　至道二年六月出飞白书二十轴赐宰相吕端等人五轴又以四十轴藏秘阁字皆方圆数尺上曰飞白依小草书体与隶不同朕好之既久遂尽其法【山堂考索】上撰赵普神道碑铭亲八分书以赐之【宋史赵普传】端拱二年以御书急就章藏于秘阁刻石赐近臣【山堂考索】
　　太宗每当暑月御书扇赐馆阁学士【蓬山志】
　　太宗皇帝尝遣使购募古先帝王名臣墨帖集为十卷淳化三年冬诏刊之后大臣登二府皆以赐焉【法帖释文】
　　宋太宗书急就章
　　轼近至终南太平宫得观三圣遗迹有太宗书急就章一卷为妙絶自古英主少有不工书鲁君之宋呼于垤泽之门守者曰非吾君也何其声之似吾君也轼于书亦云【东坡集】
　　宋太宗御书厯子
　　京朝官中选三十人充知州而赐以御书厯子臣得此可以为荣矣而审官任其事盖犹有古者选部激浊清之风也非太宗皇帝知钱若水之深若水亦自信不疑则三十人者独获此赐其能使人心服而无疑乎元祐四年四月十九日龙图阁直学士臣轼书【东坡集】
　　宋太宗御书
　　日行于天委照万物之上光气所及或流为庆云结为丹砂初岂有意哉太宗皇帝以武功定祸乱以文徳致太平天纵之能溢于笔墨摛藻尺素之上弄翰扇之中散流人间者几何矣而三槐王氏得之为多子孙世守之遂为希代之寳文正之孙懿敏之子奥出以示臣轼敬拜手稽首书其后【东坡】
　　宋太宗赐张齐贤御札
　　宋制天子御札付外谓之内批又谓之御笔其词多词臣所拟进而皆内夫人所代书所谓御寳批者则或上批或内夫人批皆用御寳也所谓亲笔者则上所亲书或加押字不用寳也今观熈陵赐丞相张文定公齐贤母子二札前一札辞意字画甚古质且不用御寳盖亲笔也后一札词既温畅字亦秀润复识御寳其后盖御寳札也习典故之学者必有考于斯【王忠文公集】
　　宋太宗行书蔡行勑
　　此卷乃太宗皇帝御笔勅一道盖不允蔡行辞中书省事者觌兹字画飞动若虎踞龙腾风云庆防正以见圣天子生知不测逺异常流当时在廷之臣得之为至寳中书公非问学忠勤有素曷承宠锡若是哉诚金玉锦绣奚足比其直乎蔡氏子孙当知其所重永永其藏用是书之以志景仰云淳祐丙午三月望日郑清之顿首书于养鱼庄【瑚纲】
　　宋太宗至道御书帖
　　右至道御书法帖凡十一卷六十一条宋太宗晚年笔也太宗以淳化之三年勒晋唐名迹于枣木又二年而书此其歩趋诸名家遂无一笔脱衔髙处可逼唐文皇第不能超乗而上耳书辞多格言亦类屏风帖每条下一敕字似亦仿文皇故事搨手纸墨皆精媺可寳也【弇州续藁】
　　宋太宗御书飞白
　　醴陵县东二十里有宫曰登真其前有山世传仙人王乔链药于此唐开元间神仙道家之说兴天子为书六大字赐而揭焉太宗皇帝时诏求天下前世名山异迹而尤好书法闻登真有开元所赐字甚竒乃取至京师阅焉已而还之又赐御书飞白字使藏焉其后登真大火独飞白书存康定元年道士彭知一探其私笈以市工材悉复工之建楼若干尺以藏赐书予之故人处士任君为予言其事来乞文以志凡十余请而不懈予所领职方悉掌天下图书考图验之醴陵老佛之居凡八十而所谓登真者其説皆然因为之记【欧文忠集】
　　真宗
　　眞宗讳恒太宗第三子防英睿姿表特异初学受经一覧成诵天禧四年召近臣于龙图阁观御制文辞帝曰朕聼覧之余以翰墨自娯出御制七百二十二卷付宰臣【宋史本纪】
　　干兴元年三月丙子赐辅臣御飞白书各一轴初上未尝为飞白书一日见飞白笔遂取试书其体势遒劲有如夙习因以分赐焉十二月甲辰亲书唐贤诗分赐【玉海】
　　真宗幸大名题诗宫壁数十篇字可大如斗遒健有法【大名府志】
　　真宗善书甚得晋人风度【书史会要】
　　宋真宗先天皇后赞
　　真宗此书在亳州龙徳宫遒逸有致盖以其年正月谒龙徳耳先天太后者老子母也唐系自老子尊徽号曰元皇帝故太后之号因之乃宋亦尔邪【弇州山人藁】
　　仁宗
　　仁宗讳祯初名受益真宗第六子景祐二年置迩英延义二阁写尚书无逸篇于屏至和七年幸寳文阁为飞白书分赐从臣【宋史本纪】
