<!-- { "loadSidebar": true } -->
　　瓒顿首再拜慎独有道先生执事瓒久不上问惟是怀仰之私无日不动秋气凉冷不审何似伏惟隠居求志教授乡里有下帷谈道之乐神相德人百福萃止钦叹何限瓒七月末忽感防下疾兼旬乃瘳近尤惙惙耳恃以道谊之契辄有浼渎养正一子八嵗矣使知所趋向以为礼义之归不可不愼其始也养正贤母子熟闻其先公诵叹其徳美之盛愿辟私塾以俟杖屦之临寓所谓河润九里者非但小子蒙福也未敢冐昧以请俾贱者敬致一言于左右能附从其私情幸甚详曲当别奉书以闻就此月到馆中为便也僭越上溷髙明惟有悚恐仰冀恕亮不备瓒顿首再拜　海岳庵图旦晩临摹毕即全璧以归也　酒二大尊漫上九月二日瓒又空瓒再拜奉书慎独有道先生执事霜寒伏想尊履请谧养正冐昧选取今月十八日辟私塾招延先生讲授其中谨预于十三日敬致少币礼于执事者至乞领意幸甚不及作啓陈情惟委恕焉不备　纻丝一端羊一牵【准铜钱一定】果一筐酒一甏　友生倪瓒再拜
　　倪云林月初发舟帖【行楷书】
　　瓒再拜久不承教言唯深瞻咏比来想惟尊候安康因学生体中小不快遂失迎候月初发舟往也九月中闻许公令乃嗣携至画轴而贱子适不在先生来馆之日幸再约之同一来千万千万及陈以防曽携薛绍彭道祖大字正书杜诗见示近问之云是朱益之家物幸一扣之先生或与就带至也琐事溷烦得罪得罪谨勒手状不备瓒再拜啓上慎独有道先生执事廿八日谨空慎独有道先生执事倪瓒啓上
　　倪云林三印帖【行楷书】
　　瓒再拜久不承颜色悬情比来想惟尊履多福篆至三印文甚佳但幻霞文差大不欲横冩如开元绍兴竪冩再烦篆惠也泰山刻借一阅幸甚银鱼干新自江上至者一筐漫上寒眇悚恐谨勒手状匆匆不具瓒啓上知已员外相公执事初九日
　　倪云林竹处帖【行楷书】
　　瓒啓昨日水竹处饮后造谒陶令有云但恐多谬误君当恕醉人者耳尝约今早同惟寅到田舍蔬饭适病酒未可起亦为兄所迫待其父起亦即过雅防堂遂不敢再速亦恐安素堂早饭甚早料此时必饭讫矣辄有羊头一个鸭蛋八枚酒一尊幸执事午刻举一杯酌惟寅也仆昨日见仁儒过田舍时颇有难色仆亦矜此物可有可无之耳非若图书墨研不可少之物况仆平日甚不喜夺人之爱以滋已之欲仆之于一切珍玩所谓寓意而不留意者蓄之既久为人博易持去畧不靳惜盖若烟云之过目也仁儒珍物仆得一玩足矣奚以博易为哉三二日当复以归之赵矣谨此咨啓匆匆不具瓒再拜克用先生侍史十三日谨空　幸为致意安素先生于兄事已言之矣瓒
　　倪云林与良常诗翰
　　闻道淮安之任去尊君合住叔弓家来城又鼓吴淞柁好过吴淞弄钓车　比闻从者来吴城旦夕之官淮安复往吴淞迎尊君矣舟经笠泽能一枉顾否因令弟德机徴君之便辄成小诗以寄倪瓒再拜良常判府明公执事　比附萧从善一书往曽达否瓒廿五日谨空瓒再拜新春伏惟履候多福欲往展贺村野畏人不出耳昨有数字与令似想曽过目画匣倘要用当送去无用则已先公竹杖脚炉小巾倘有之希寻以见惠无则不烦也度入城何日还还日为致意谨承候匆匆不具十一日瓒啓上良常先生执事
　　至正辛丑十二月廿四日德常明公自吴城将还嘉定道出甫里振柁相就语俯仰十霜怳若隔世为留信宿夜防更秉烛相对如梦寐者甚似为仆发也明日微雪作寒戸无来迹独与明公逍遥渚际隔江遥望天平灵岩诸山在荒烟逺霭中秾纎出没依约如画渚上踈林枯栁似我容发萧萧可怜生不能满百其所以异于草木者独情好耳年逾五十日觉死生忙能不为抚旧事而纵逺情乎明公复命画江濵寂寞之意并书相与乖离感慨之情悰德常令为嘉定同知于民有惠政即昔日之良常山人也朱阳馆主萧闲仙卿倪瓒言
　　倪云林与度札【行书】
　　瓒承示答所云无以奉长者又云为厨传扰又云午饷候诣彼吁可叹哉所谓痴人前不得説梦也前之言直戏之耳足以见吾子之孺恧罕出入也幸即过我相与话言瓒顿首啓度徴君
　　沈仲説与慎独诗简
　　东林薄酒试新尝中有松花腻粉香遣送颍川陈有道书斋渇饮胜茶汤　廿八字偕一壶薄酒奉寄上惜不多耳杨诚斋文藁不曽收得所谓芍药屋疑只是用幄帟覆防者古人称牡丹为木芍药白居易有诗云上张幕屋芘岂亦本诸此未审是否更乞考正之　右再拜藁慎独先生坐下
　　沈仲説与叔方简
　　右顿首拜啓十月望过吴江别业得所惠书者三光景如过驹隙僻居江村况味寥落东流活活怅望送清昼耳比日来计体道迪吉右萍梗之暇每懐相从聚首实迫以嵗计未免以淹迟数日须至节前可归相防有期已篆书千字文留此多日乞恕皋稽之罪尝因亲戚防防为酒所困终日愦愦近者始觉神清尚欲借观数日决不为寒具油所涴呵呵
　　张绣江来往溪上帖
　　与可顿首一庵长老大禅师行长与可二子来往溪上受恩多矣非谀也有来手札以幼男羽毕姻特有颁贶开椷局脊久之真两难也客居一殽不可以延长者受之何颜来价行雨中往复五十里却之弗容当如何耶伏几愧忤勉用祗领别思所以报监院众师德不能一一奉状乞致敬草草伏乞法照与可顿拜
　　屠性数日不面帖【行草书蜡牋本】
　　性拜啓季实学士心契兄侍史数日不面极切驰情贱足又苦疮痍不良于行故不能上谒也老温笔四枝香匕壶一事副以丝帊聊表防忱得毣笑留不胜幸甚黄山去人已回未山童此时想已在道旱气甚髙盛庄稼田无大损否病足俟稍瘳即当请见以尽不备性拜啓七月七日谨空
　　李彦敏不奉诲益帖【行书】
　　讷顿首再拜仲实翰学先生不奉诲益已三月余矣徒切驰情想日来文候起处清适是喜区区守职粗遣惟虑困乏贫民不能应承是务此忧此虑将如之何哉外不烦道者惟冀先生凡可以教我者勿慴批示以匡不逮以慰鄙怀若斯文交情之至不备乙未月既望越五日河南李讷载拜于仲实先生前
　　张天雨洲帖【行楷书蓝纸本】
　　天雨皇恐稽首上启伯清提举相公行几再辱书问知前信已达先记中题赤壁图并寄仲举诸作皆未及见似为守中専之矣特喻洲诗荷公假贷之久诚出于不得已兹承至论媿负何言陈画二轴元帖奉呈唯雅命是听知照既深复何容喙日来贱体以疮疾作伸吟偃卧人事俱废当此时宁有倡醻游燕之事哉鸡弹领惠弥感侍晤伊迩悉图叙谢不宣天雨稽首上启

　　六艺之一録巻三百九十七
　　钦定四库全书
　　六艺之一録巻三百九十八　　钱唐倪涛撰
　　厯朝书谱八十八
　　明贤墨迹　　啓札
　　宋潜溪与仪靖札
　　濓端肃再拜奉书仪靖老兄执事濓自丁巳春蒙恩放归林下适为旧疾时举夏秋养疴山中山色泉声之外絶所见闻恍若世外人也惟足下相思之切每一念及辄欲命驾读曩时所惠书如觌丰神政恐衰力日臻良晤未可卜也育之过山中云有京口之役是必由仁里托致一函并近诗数篇土物四种聊以冩心伏冀寒暑自重不宣九月朔日宋濓端肃奉啓
　　宋仲珩敬覆札【草书】
　　璲敬覆别来数日便觉鄙陋顿生苐未知何时可见耳昨日防令侄叔髙还伏审尊候纳福为慰潜溪外集望即授的当人交还幸勿淹滞恐失落难寻也诅楚文何时可睹游五泄之兴浓甚不知几时可遂否此亦有定数耶呵呵灯下草草不能详尽尚容面既四月三日璲敬覆
　　苏平仲勤荷眷念帖【小行草】
　　伯衡端肃复书季实隠君先生执事罗令至承教勤荷眷念之厚且审入冬以来起居佳适喜慰不可言书堂记向具藁奉上正欲求正而不示以一字相可否何见外也荐辱命不敢固辞谨用冩去适治行忩忩界画书字皆谬皇恐皇恐盖仆已得告归省度来春可再到此尔传道意有的便率易具此申谢节妇传就纳去三本向日诸公不曽入板偶因字校正而后为之所以居其末也伯康友兄来侍并望致意夏童者已同行矣希知之未间万冀以时加爱不具伯衡端肃复书
　　吕志学梁溪奉别帖
　　敏啓梁溪奉别别期吴中相见以尽余怀因事忩忩急回溪上竟成差池耳嗣尔寿卿来得教帖殊慰驰情古心老瞿昙至复审起居安穏古心事已谐必诣报区区亦附问讯曽达否耶【旁注寄寿卿奉去者立字】纸二番转求行翁相公隷书必深与介意随其得意书也丁宁写为贱名庶免被它豪夺之故藏葺成帧亦拜尊意复蒙装潢陋容就得付文则兄来极感盛德可用外封幸甚天气晴爽连望杖屦来溪上就去义兴何为竟不行耶文则兄还谨勒此草率不悉吕敏奉书惟明教授先生契家足下十月四日
　　桂右传教札甚慰帖【行草书】
　　彦良奉复则贤茂异贤友士安来承教帖甚慰且知雅况之详何日复得聚首以冩鄙怀前者匆匆叙谢拙作恐未尽意幸勿示人也其弟归聊此答之不宣正月廿五日桂彦良敬奉
　　卢公武敖游阳羡帖
　　熊端肃奉书方厓长老禅席自经涉患难遂不相见近知敖游阳羡山中法候清胜吴中董惟防先生仆之故交与公路乃同年友也携古本禊帖访旧就谒坐下万望以平昔好义之心凡百汲引而吹嘘之实至幸也义谿老师虽未识面尤冀引忱申意善权通公向曽一防想住山如旧欲蹑屩去看囤碑未有縁在如有墨本或钞本见教至妙匆匆不尽鄙怀尚祈葆练不备卢熊端肃奉书
　　王泉坡奉秉彛札【行书】
　　王英端肃书奉秉彛侍郎学士先生阁下蔡御史还京尝草草奉状申谢并致意阁中内翰诸老而仆之私心犹未能顷刻而防南行承赠以言与内相曹先生逺饯城东笃于斯文朋友之谊过厚如此况逺别千里不接言论不觌颜色如之何不惓惓于左右也仆居此碌碌庸庸凡百尚赖示教去年秋及冬此地少雪祷于神腊月初大雪二日今年正月十二十三至十五日连得大雪土壤沃润宿麦滋长米价不穹人皆和恱此先生所喜闻者敢以报及春暄惟居清泰恩宠加厚深慰下怀无由参侍専奉此申悃简率不恭伏冀亮察不具英端肃正月二十日
　　文宗儒与匏庵札【楷书文氏一门次后】
　　两辱手诲唁谆足见不防鄙猥也所谕云云仆非真髙世者特是衰病侵寻而一向又繋放弃人数即无可出之理兼以懒废日久就令可出亦岂能复供世事坐是虽雅意勤渠而区区此心日益灰丧终恐有孤故人之望耳前杜生去曽奉数字亦略及此意而不能悉今再申此想能深察也即日伏承日用轻安眷聚康庆开无量前者曽说寄示小词而此度却不见及并向时所许诸诗竟亦付之茫岂政事有以夺之耶抑遂防之耶呵呵史明古墓文渠家累次托仆致意且方俟此以为复土之期不知公亦尝念及否也千万作急寄付以慰其子弟之望曹守亷明仁恕真吴民之福恐公欲知漫此附告未及参承伏纸不胜惓惓惟万万若时自爱以副朝野之望不宣十一月望日年弟文林再拜奉书匏庵少宰先生年兄执事　谨空后
　　文徴仲与贯泉札【行楷书】
　　适来谒谢铃阶値车马荣出不获一望履絇甚用怅失示观松雪书虽非真迹而行笔秀润亦当时人所赝或是俞紫芝之笔也寡昧无识漫尔奉覆惟万万照察不悉治生文徴明顿首上覆明府相公贯泉先生侍史
　　文徴仲与东洋帖【行草书】
