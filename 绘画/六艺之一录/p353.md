<!-- { "loadSidebar": true } -->
　　山隂冯氏本跋云熙宁二年三月四日时在瓦桥晁端彦美叔题次道书苏易简翰林所作一篇元丰元年闰正月晦日谒美叔因书之常山宋敏求元丰七年十月九日夜观兰亭见次道手墨令人慨慕端彦题此本有晁美叔宋次道跋为可寳宋所书苏公诗乃参政易简题其家所藏唐人摹本绢素上书今藏太常博士汪逵季路家余尝见之第二本与杨柽伯时所藏薛道祖亲题正同以为唐古本云尤袤题
　　兰亭四本上还昔有唐刻妙甚兵火散失长怀惘惘得观诸本颇觉神明还观第一者奇絶不敢夺爱欲求第二者一本不审可否敦儒再拜达道机宜朝奉亲友达道尝任宗丞知复州讳至游传其子钢字仲袤今在其孙询之处
　　姜防藏本有四其一题云兰亭乃是旧本今定州赝本畧以十数亦有好处然余輙能辨之黄庭坚　周翰尝观
　　姜跋云嘉泰壬戌十二月得于童道人山谷跋乃少年书已得永和笔法周翰者文及甫之字今此本归检正黄荦家或云姜以他本聨此跋耳
　　汶阳阎孝忠资道元符戊寅秋七月晦日谒道济听琴毕覧兰亭华阳王留之【乙酉一月二十八日】此石今遂归长安薛氏世所有者模榻而已葛次顔题
　　第二本姜跋云绍圣三年六月一日因得秦玺改元元符戊寅崇宁四年龙集乙酉是时定武近刻犹在薛氏未归御府
　　靖康后旧刻无几余收八帖皆故家物字体笔法与损缺处校之只一石尔唯肥瘦不同流俗不识妙处但以其无皴剥古意岂能辨前代所摹石未漫灭时本哉单丙文书于汉江舟中　第三本绍兴壬子至后三日都下有董承防者其先任定武藏禊帖甚富绍兴中有中贵任道源欲尽买之不许后尚方取去百本酬以僧牒时有堂后官髙良臣及台吏卢宗迈皆得之髙卢死出以转售故吾得之皆熙丰以前旧拓本五字不损纸墨如新未经装者末后向有一空行故存之亦验定刻之一助【第四本嘉定二年长至日】
　　永和之刻歴代所寳前贤论订当以东坡为是正羲之兰亭记自永嘉乱亡其石癸卯歳仆游定武闻富人李氏得之府帅下教则得墨本一二而已因授于尚书王公使勒于琅琊之石以大观者焉守永阳郡杜苻卿题【甲辰秋重阳日】
　　近见冯达道所藏兰亭使人欲起拜留观百余日乃归之今又得观孟逵本清瘦劲拔亦其流亚也陆游务观【嘉泰二年重午日】
　　脩禊序乃畱定武未归薛氏本承平日已不易得况今日乎临川王厚之【跋髙续古本】
　　兰亭以起草本为第一先公尝言云末后空一行者是初得卲氏刻本有勲字圆印在空中又于姜尧章处见一本亦然司马遵
　　康惟章官定武与宇文粹中田元邈刘无言苏叔党论兰亭惟章云兰亭各有佳处至于防画相去毫厘以为优劣此非具眼不能辨也乃出箧中所有百本云此皆得定武非不佳顾皆在二刻后尔【惟章次子名复用此说跋髙氏所藏本】石刻如右军临钟繇墓田帖长安范氏玉石禇河南灵寳经变相小楷秘阁开皇右军诸帖与定武兰亭则石工妙矣髙氏所藏兰亭旧本岁久断烂仅可标轴而意韵态度邈焉髙古如晋宋间人物风流超逸后人皆不可及此本纸墨俱新而笔法备具精神气骨有跳天卧阁之雄观之可喜可愕及与旧本并观之则品格标韵似觉少低然皆佳本洛人康复
　　龙乗云气而上天【云云】
　　右陆放翁跋毛仲益兰亭【见前】
　　王逸少一不得意誓墓不出遂终其身子敬答殿榜之请辞意峻甚岂知世间有得丧祸福哉以此学二王书庶几得之若不办此虽家藏昭陵茧纸真迹字字而讲之笔笔而求之去兰亭愈逺矣谓余不信有如大江陆游
　　六一翁集古所录四本而定刻才居其一米南宫所藏以唐本为最优定刻次之物价岂有常哉存夫人而已【李兼兰注辑录小叙】
　　蔡山甫论兰亭以古本为右云区区寳爱定武本者是不知有唐刻本也此亦颇鍼流浴之膏盲巩丰
　　淳熙壬寅上已饮禊防稽郡治之西园【云云】
　　右晦翁题兰亭叙【见前】
　　读右军牋奏见其错综机务使逢其时能发明功名著见于世矣兰亭禊序盖国风兎爰之伦千载而下廼独以其书传因见王顺伯定武旧本重为慨然陈傅良跋【淳熙四年十月二十一日】
　　近世论兰亭叙感事兴怀太悲萧统所不取与斜川诗纵情忘忧相去逺甚此似未识二人面目斜川诗与风雅同趣固当别论若逸少论议于晋人最为根据观其与殷深源谢安石防稽王书可见举世学方盛谁不能为一死生齐彭殇之言顾独以陈迹为感慨死生为可痛何也诗三百篇感思忧伤圣人不废约之止乎礼义以不失性情之正此先王立人纪之大方也若夫遣情于事外忘趣于情表晋以之沦胥矣尚忍闻之哉东坡反兰亭为赤壁赋其词飘飘髙逺终近防荘之气象而与学不相似逸少此文必有能辨之者【陈谦】
　　此本所从得题识号澹岩老人者故右丞张澂也【见审定门】距今五六十年矣及郭由中乙丑米元晖丙寅岁月皆可次第余既不能知书姑信其逺者则此帖贵矣【叶适跋游帖】
　　脩禊叙是右军得意处当落笔时自有神助醒后更写十数本终莫能及此岂当以笔画求哉山谷晚得定武本已仅能髣髴存笔意今距山谷又几何时商确真赝大似逐块摹写肥瘦各自成妍当时存之于心防其妙处尔解赏此语许渠具一只眼【罗】
　　岐简献王得藁书之妙专以晋右军王羲之为法以极其变化至兰亭脩禊叙乐毅论又王所爱玩遗墨藏家庙者今虽仅存游尝获观皆奇丽超絶动心骇目王之孙不流以从官长东都侯惧书家不能尽见奇迹廼诹良工并刻乐石置防稽郡斋而属书其后【陆游】
　　寳剑既分识者知其必合凡物在天地间离而复防若有数焉余始得蔡君谟字二纸甚爱之恨不见所跋唐搨赐兰亭本及鲁公与澄师大德帖可稽其始末越数年僚友石德兴过余偶于卷轴中见之愕然良久曰吾家旧物却有此二本而无蔡跋乃取其一遗余以足之相与赏异苐不知何时析而为二今兹复防其适然耶其黙有数耶绍兴辛亥余守防稽因并刋之郡斋为此邦佳话云【王信】

　　六艺之一録卷一百五十四
<子部,艺术类,书画之属,六艺之一录>
　　钦定四库全书
　　六艺之一录卷一百五十五　　钱唐倪涛撰
　　法帖论述二十五
　　桑世昌兰亭考
　　推评
　　太平广记载唐太宗遣萧翼购兰亭叙事盖谲以出之輙叹息曰兰亭叙若是贵耶至使万乗之主捐信于匹夫传称子贡诈而存鲁高诞而存郑遗一言之细建二国之业犹不可以为常以太宗之贤巍巍乎近古所无奈何溺小嗜好而轻丧其大哉晚多闲居颇屏世好犹于古人笔墨之遗爱而不能置顾甚于小年喜官爵迟暮营田宅者与前论异矣因诵白居易七德歌曰功成理定何神速速在推心置人腹怨女三千放出宫死囚四百来归狱复叹曰太宗以一旅取天下惟信尔夫不吝三千女而放出宫自信也不约四百囚而来归狱人信也晋舍原何足道哉全鲁存郑利重于谲也爱兰亭事小于欺也于其老而将传至从其子求书从葬亦累矣累物均病于行若太宗不累者大累者小则世将曰此何足以论信不信之间士之行已亦若此而已矣然则此书虽以石刻传可寳也崇宁丙戌冬至五日东臯流憇洞李季良出之晁补之题记
　　陈正敏遯斋闲覧载其季父虚中语云右军兰亭记其文甚丽但天朗气清自是秋景以此不入选而正敏又谓丝竹管弦亦重复岂未熟张禹传耶漫录谓承汉书误是也【山樵夜话】
　　张彦逺法书要录所载何延之兰亭记叙云自右军留付子孙传七代至永禅师付弟子辨才太宗至遣监察御史萧翼微服作书生以诡辨才始得之然刘餗传记云兰亭叙梁乱出于外陈天嘉中为僧智永所得至太建中献之宣帝隋平陈或以献晋王即炀帝也帝不知寳后僧智果借搨及登极竟不从索果师死弟子辨才得焉文皇为秦王日见搨本惊喜乃贵价市大王书兰亭终不至焉及知在辨才处使欧阳询求得之以武德二年入秦王府贞观十五年搨十本赐近臣帝崩中书令禇遂良奏兰亭记先帝所重不可留遂秘于昭陵焉刘餗父子世为史官以讨论为己任于是正文字尤审则辨才之师智果非智永求兰亭叙者欧阳询非萧翼也此事鄙妄仅同儿戱太宗始定天下威震万国尫残老僧敢靳一纸耶诚欲得之必不狭陋若此况在秦邸岂能诡遣台臣亦猥信之何耶或云第十五行有僧字盖时搨本至多惟此僧果所藏为真本故署僧字以别之或以为曽不知老之将至非也【王铚】
　　此跋与范丞相家所藏首尾不同前一段已载纪原门后有云滕章敏公元发尝为先子言帅定武日闻之故老庆厯中宋景文为帅有士子携此石游走四方最后死于营妓家乐营吏孟永清取以献景文爱而不敢有也留于公帑自是定武兰亭传天下几四十年矣至元丰中薛师正枢密为帅携去子绍彭别橅赝本在郡然其亲友犹于薛氏得旧本也大观间其次子嗣昌始内之御府南渡之后不知所在云建炎三年十一月望汝隂王铚书
　　此跋载岁月次序颇定却无或云以下语姑备录云【世昌】集序以谓虽无丝竹管弦之盛一觞一咏亦足以畅叙幽情则当时篇咏之传可考也今观谢安五言诗曰万殊混一象安复觉彭殇而羲之序乃以为一死生为虚诞齐彭殇为妄作盖反谢安一时之语而或者遂以为未达此特未见当时羲之之诗尔其五言曰仰观碧天际俯瞰绿水濵寥閴无涯观寓目理自陈大矣造化功万殊莫不均羣籁虽参差适我无非亲此诗则岂未达者耶史载献之尝与兄徽之操之俱诣谢安二兄多言献之寒温而已既出客问优劣安曰小者佳吉人之辞寡以其少言故知之今王氏父子昆弟毕集而献之之诗独不成岂亦吉人之辞寡耶景祐中防稽太守堂脩永和故事尝有诗【见咏賛门】盖为献之等发也【葛常之立方】晋右将军书为世所寳于今八百余年其间以书法垂世者无虑数百千辈莫不敬而神之未有以一言窃议者可谓古今独歩矣脩禊诗序又其所自爱重付之子孙者则又可知独不甚闻于宋齐间时尚未出也唐兴文皇得之而后盛行于世论者言自唐以来以及我宋未有不得乎此而称名世之书者盖万世法书之所自出也此叙真刻真迹皆亡已久今所有者唐世橅搨所传承平日惟定本号称第一尚幸及见之欧阳文忠公集古有四未尝尽得今虽有之亦莫能辨山谷尝论褚河南所临反丰肥因及洛下张景元龙图所藏而云斸地所得者盖筑地则此石当为杵碎因筑得之中有柄窍纵广仅数寸大都不过三十余字初号杵兰其字轻瘦劲健与定武本不可髙下神气飞动尤觉天成识者云此真褚河南所临也自是易名褚兰犹忆静躁诸字妙处不能形容以此知昭陵所藏盖可想见因思天下尤物昔人所谓百不为多一不为少雍意不然不可无一不可有二一或可保二则腾空而去矣书诂有言乐毅黄庭但得成篇足为国寳况此叙为絶笔乎方知文忠千卷不无滥录邺侯三万奚以为多雍衰髦之年得再观定武旧本于陵夷廼三叹息而书其后淳熙辛丑岁仲秋日河南郭雍书
　　雍峡州人号冲晦先生字颐正
