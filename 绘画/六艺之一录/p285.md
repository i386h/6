<!-- { "loadSidebar": true } -->
　　先王之制自天子至于官司皆有庙记曰君子将营宫室宗庙为先居室为后唐侍中王珪不立私庙至为法司所劾太宗优容之因官为营庙以愧其心此庙制之通于古今上下者也惟庻人无庙王制云庻人祭于寝朱子语録或云今士庻人家亦祭三代非违礼欤曰虽祭三代却不立庙未可谓之僣礼葢古所谓庙体制甚大皆具门堂寝室非如今人但以一室为之如朱子言一室者凡居室皆曰寝也非专祀之庙也专祀之庙前曰庙后曰寝是也是故庙之与寝尊卑不同制度亦判若以居室为祠堂何异以寝为庙无乃不可乎国琏窃为之说曰祠堂之与三庙二庙一庙其规橅不必尽合也居室而空之以为祠堂其与庻人之仅祭于寝大小广狭又有间也庙非官师以上不得立祠堂则人人可为特视其有力与无力耳有力而即已成之居室为方新之祠堂其事甚便其费不烦而且无逾分僣礼之嫌奚为而不可今者吾宗人之为祠堂以祀其祖也合于古而不违乎时可谓斟酌最善者矣吾宗人之祖元儒道川先生也先生姓倪氏讳士毅字仲朱子再传髙弟始居新安之隠塘为隠塘第一世迁祖其学逺宗洙泗近接饶陈竟委穷源逓相授受生平撰述甚富而四书辑释尤为后学津逮昔潜溪宋公评曽南丰氏之文以为信口所谈无非三代礼乐而寜都魏禧尝论士之著书必如布帛菽粟可以救天下之饥寒乃可谓之著书呜呼二公之言微先生孰与当之欤先生既飬髙不仕而次子尚徳公明洪武间复以经术屡徴不起侍先生偕隠云峯称世徳焉十二传而至赠奉直大夫国勲公公克昌先业隠塘之族甲于他姓后虽寄籍钱唐不忘桑梓辟故址而充大之更欲为先生立倪氏家庙未果而赠公老矣晩嵗常集其子若孙诫之曰道川府君祠堂缺如春秋苹藻无有专所每用耿耿然吾非敢忘之也欧阳公有言不敢缓盖有待以俟汝曹异时功成名立仕宦晋秩显荣褒大庻几庙貌尊崇潜徳幽光永永勿替今吾老且病廹不及待汝曹他日如吾愿乃佳否则吾室庐在故乡者某水某坵歴歴可指汝曹择而为之无令后世有不肖子孙化为榛莽此吾不得已之计防之次焉者也且夫古贤先师凡有禆于后儒者入学必释奠合乐所在皆然至如乡先生徳业闻望素着既没犹得祭于社况吾祖府君道周性全理学垂统有父之亲有师之尊而栖神鲜堂构之严崇报乏版楹之庇何以昭来兹饬稚昧哉遗言如此乃自赠公没后诸子若孙各从逺宦而留居支庻不能负荷遽使髙明之室再过为墟幸有外门一区墙宇四周向为族子借居岿然尚存赠公之嫡子孙居于杭者公议改为祖祠族中贤哲光日明经等愿司其事且以此意遍告宗人宗人无不欣悦方将制室以式致祭以时葢无俟庀材召匠而前有堂后有寝东西有序又有楼以藏器具有厨灶铛斧之所以备粢盛犠牲之烹割即不如古人庙制之宏深肃穆而足以妥先灵合宗族隠塘余庆正未有艾此固道川先生之流风遗韵久而弥新而奉直公之贻谋亦逺且大讵非甚盛之举哉国琏与奉直诸孙涛等素笃宗盟常同游处今备述颠末驰书于余求作碑文刻于丽牲之石余支非隠塘然先生百世师也又以同姓故得桂名其间何幸如之何荣如之遂不敢以不文辞复系之以诗云
　　斯文之传圣不虚生圣人既没道在六经孰为阐大儒以升厥有渊源授受分明紫阳而后饶陈峥嵘先生绍之拳拳服膺功归着録掇拾菁英隠塘学诗礼趋庭施于孙子绵绵绳绳迨十二世哲嗣云仍门闾光大积善余徴临没遗言祠堂未成栖托缺如曷供椒馨爰望后人是经是营外门一区有堂三楹庖厨廊庑不烦变更奉先生祀秋尝冬烝孙曽合议宗族分承以妥以侑笾豆铏呜呼先生乡邦之桢表章功钜日曜星晶风韵所被山髙水清岂惟一家奉厥粢盛凢夫族人奔走愓兢亿万斯年勿坠典型

　　六艺之一録卷一百二十三
<子部,艺术类,书画之属,六艺之一录>
　　钦定四库全书
　　六艺之一録卷一百二十四　　钱唐倪涛撰
　　石刻文字一百
　　庚子销夏记歴代碑刻题跋
　　汉
　　五鳯二年残字
　　昔欧阳公着集古録不得西汉字刘原父出守秦中得故铜器数件以欵识寄之得偿其愿盖碑文起于东汉而西汉无之也金明昌中诏修孔庙于灵光殿基西南三十歩有太子钓鱼池取池石充用得一石刻曰五鳯二年鲁卅四年六月四日成十三字按五鳯乃宣帝时号字形朴厚此西汉之物絶无仅有者也使欧阳公当日见之不更爲欣慰耶
　　冀州刺史张表碑
　　余从故内得汉碑四种一凉州刺史魏纯碑一【阙】宙字周【阙】碑一太保髙峻碑及张冀州碑而四三碑防折已甚惟冀州碑完整如新搨且书法遒整有古致汉石之鸿寳也宋人孙宗鉴曽得之极为珍重此本殆宋前物也见者亦罕矣
　　张冀州碑载集古録魏凉州碑载金石録已言文字残阙至防字碑及髙峻碑欧阳赵氏俱未见也古迹在世遁于见闻者亦多矣
　　鲁相韩勅造孔庙礼器碑
　　孔庙礼器碑建于永夀二年碑完好所缺不多而笔法波拂具存汉碑存世者不必皆佳而以遒逸有古致者为上如此碑者未昜屈指也书法之美旧石之完书家得此与曺全碑而从事焉他可无问矣余初得一本珍袭之又以罗小华墨一大笏易得一本以为副真如乞儿暴富矣
　　集古録云韩明府名勑字叔节前世见于史传未有名勑者岂自余学之不博乎春秋左氏传载古人命名之説不以为名者颇多故以勑为名者少也广川书跋云考之字书勅字从束谓诫也按韩明府自名勑尔古者以劳赉为勑勑为赉音其文为采别体当南齐时有刘勅为内史则古人名勅何世无之观广川之跋是愽如文忠犹有误疑也学问一事寜有尽哉故两録之以见余虽老未敢废学也
　　鲁相乙瑛请置百石卒史孔龢碑
　　孔庙卒史碑文既尔雅简质书复髙古超逸汉石中之最不易得者都敬谓此碑残阙余所收本则完善当在都所见本以前后云后汉钟太尉书则后人附会之耳
　　鲁相史晨孔子庙碑　前碑后碑
　　史鲁相有二碑石皆完好字复尔雅超逸可为百世楷模汉石之最佳者也前碑载史姓字爵里于建寜元年四月十一日戍时到官乃以令日拜孔子即修禋祀罢敛钱后碑史自出俸钱家谷以供禋社于建寜二年三月癸夘朔七日上尚书时副言太傅太尉司徒司空大司农盖国有大造司徒司空通而论之史不以案食小节自忽必上之尚书请之天子亦贤矣哉
　　防山都尉孔宙碑
　　孔季将碑字法古逸尚有分体汉石之佳者王元羙乃谓文与书皆非甚矣鉴定之难也秦人郭宗昌金石史云汉太山都尉孔宙融父也史作伷赵明诚欧阳公王元美皆谓卒以延熹四年元羙谓又四年都尉废废三年长子褒坐融匿张俭扺罪时融年十六宙卒时仅九嵗按建宁二年张俭举奏侯览诬俭钩党刋章讨捕时融年十七非十六也又按碑宙以延熹六年正月乙未卒甚明三公皆谓四年何也又按融建安十三年卒年五十六则是永兴元年癸巳生至延熹六年癸卯融正十一非九嵗也夫以文举望系汉鼎横遭贼瞒荼毒海内痛之其卒年史不应浪书至云融年十三防父史亦矛盾当以卒年及碑为正此段可正史之误附録之
　　愽陵太守孔彪碑
　　按彪为孔子十九代孙仕终河东太守而碑额仍云博陵太守或碑乃博陵故民所建每阅汉人碑隂载出钱名氏或其门生故民非其子弟所置也彪名及字元上碑中犹存集古録谓名字磨防不可见岂当日所见不及今本耶书法娟美开钟元常法门矣
　　郃阳令曹全碑
　　曹景完碑万厯间始出郃阳土中中惟一因字半缺余俱完好且字法遒秀逸致翩翩与礼器碑前后辉映汉石中之至寳也万厯中河南土中并出尹宙碑字不逮此然完好可读每阅集古録金石録及近代都敬杨升庵诸书叹古刻石日就销刓入目者日艰然如曹尹二碑前人所未见也秦人王度字文从余游酷爱古刻每向余言秦中石刻自经防祸焚荡无余间存有者州县惮于应上司之索取乗乱捶毁恐此后秦无石矣故旧石搨本有存者所宜共寳也
　　北海相景君碑　又碑隂
　　景君碑据金石録云在济州任城县今乃在济寜州学不知何年移此此碑集古録云文字漫防金石録云此碑最完何也岂搨者有先后耶余所收本文已漫防惟碑隂差存其书方整有分法王元美称之曰古雅非溢羙也
　　淳于长夏承碑
　　金石録云碑在洺州元祐间因治河隄得于土中刻书完好如新余所收亦无剥落者其字中带篆及八分洪丞相谓其竒怪真竒怪也有疑其伪者然笔致有一段英毅之气决非后人所能及元人王恽谓为蔡中郎书恐未必后刻建寜三年蔡伯喈书后人附会其说耳汉碑如郭有道碑最是名迹今假刻可厌之甚何可与夏碑同日语耶
　　司隶校尉鲁峻碑
　　鲁仲严碑已剥落不可读然其所存字分法劲抜古雅汉石之佳者杨升庵云鲁峻碑水经注以峻为恭赵氏谓方舆志寰宇记皆作峻而辨水经之误予家旧藏此碑峻字明白可识赵氏何必证之以地理书也郑夹祭又谓此碑书于蔡邕按徐浩古迹记其叙邕书惟三体石经西华光和殷华冯敦数碑及考其他字书亦未闻邕尝书此不知郑氏何所据也
　　鲁峻碑隂
　　鲁峻碑隂视前碑较完可读盖为可珍不知集古録金石録及释何以俱遗而失载耶近日秦人赵崡着石墨镌华极力搜借并前后碑俱未入目甚矣古今翰墨信有縁也
　　执金吾丞武荣碑
　　武荣碑久称残剥集古録载其名金石録并不载然石非全磨防者文既简质字亦如之自是东京风格可珍也荣之父吴郡丞武开明兄炖煌长史武班俱有碑载金石録何以独遗此碑耶
　　竹邑侯张夀碑
　　张竹邑碑在城武县仅载集古録他书俱不载近日好古如杨升庵诸君亦未见也碑文简质字法古雅具见汉人风格
　　巴郡太守樊敏碑
　　樊已郡碑建于建安十年不知今在何地余所收本无一字残缺题额及镌书人刘武良名俱全而书法遒劲古逸尤为可寳集古金石二録俱不载岂近代始出现耶金石古文载其文至铭辞缺六字又误四字余慿此碑改正
　　辞曰演元垂　【像】岳渎　　【治匠】兮金精火佐实生贤兮　【岂】欲救民德弥大兮遭逄阳九百六会兮当【举】遐季今遂逰逡巡兮呜呼哀哉【懐氐】魂神　【】
　　兮
　　古文之缺当存其旧若妄加改窜非其质矣辞中误四字视原文不及逺甚误耶故耶杨升庵之病多坐此
　　荡隂令张迁碑
　　张荡隂碑建于中平十年石完好无缺而书法方整尔雅汉石中不多见者考之通志金石略既无其目而集古録金石録及隶释续并不载岂亦出自近代耶而近代人如秦中赵崡及郭宗昌搜访旧碑亦不之及何也此碑及樊巴郡碑俱完整而佳一旦获见前人所未见天下事孰有快于此者乎
　　李翕析里桥郙阁颂
　　李翕在武都为析里桥一事有碑有颂余所收本字极完整所缺不过六七字但有颂而无碑集古録云颂后又有诗皆磨防不完今诗固可读当是集古録以前搨惜欧阳公未见也又金石録止载碑未见颂广川书跋亦止见颂未见碑天下事固难兼也
　　白石神君碑
　　白石碑不甚剥落光和四年民盖髙等为无极山诣太常求法食至六年而众民比例为白石神君以请碑文云居九山之数三条之壹语殊荒唐
　　魏
　　魏百官劝进碑
