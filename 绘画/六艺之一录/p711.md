<!-- { "loadSidebar": true } -->
　　东坡先生临钱塘日有陈诉负绫绢钱二万不偿者公呼至询之云某家以制扇爲业适父死而又自今春已来连天寒所制不售非故负之也公熟视乆之曰姑取汝所制扇来吾当爲汝发市也须臾扇至公取白团夹绢二十扇就判笔作行书草书及枯木竹石顷刻而尽即以付之曰出外速偿所负也其人抱扇泣谢而出始逾府门而好事争以千钱取一扇所持立尽后至而不得者懊恨不胜而去遂尽偿所逋一郡称嗟至有泣下者【方秋崖杂録】
　　东坡一帖云王十六秀才遗拍板一串意余有歌人不知其无也然亦有用陪傅大士唱金刚经耳字画竒逸如欲飞动鲁直作小楷书其下此拍板以遗朝云使歌公所作满庭芳亦不恶也然朝云今爲惠州土矣【书系】
　　先生翰墨之妙既经崇宁大观焚毁之余人间所藏葢一二数也至宣和间内府复加搜访一纸定直万钱而梁师成以三百千取吾族人英州石桥铭谭稹以五万钱掇沈元弼月林堂榜名三字至于幽人释子所藏寸纸皆爲利诱尽归诸贵近及大卷轴输积天上丙午年金人入都轮运而往疑南州无一字之余也而绍兴之初余于中贵任源家见其所藏几三百轴最佳者有径寸字书宸奎阁记行书南迁乞乘舟表与酒子赋又于先生诸孙处见海外五赋字皆如醉翁亭记而加老放毕少董处见自北方还得责吕惠卿词于王仲家人针箧中续仲永处见海外祭妹德化县君文与余世寳东坡先生无一钱诗醉草十纸龙蛇飞动皆非前后石刻所见者则德麟赵丈尝跋公书后有翰墨稽天发手妙定之语爲不虚也【春渚纪闻】
　　苏子瞻一日在学士院闲坐忽命左右取纸笔写平畴交逺风良苖亦懐新两句大书小楷行草书凡写七八纸掷笔太息曰好好散其纸于左右给事【王暐道山清録】
　　鲁直戱东坡曰昔王右军字爲换鵞字韩宗儒每得公一帖于殿帅姚麟许换羊肉数斤可名二丈书爲换羊书矣【赵德麟侯鲭録】
　　东坡与子由论书云吾虽不善书晓书莫如我茍能通其意常谓不学可故其子叔党跋公书云吾先君子岂以书自名哉特以其至大至刚之气发于胸中而应之以手故不见其有刻画妩媚之态而端乎章甫若有不可犯之色少年喜二王书晩乃喜顔平原故时有二家风气俗手不知妄谓学徐浩陋矣观此则知初未尝规规然出于翰墨积习也【韵语阳秋】

　　六艺之一録卷三百四十二
<子部,艺术类,书画之属,六艺之一录>
　　钦定四库全书
　　六艺之一録卷三百四十三　　钱唐倪涛撰
　　歴朝书谱
　　宋
　　黄庭坚
　　黄庭坚字鲁直洪州分宁人举进士熈宁初爲国子监主簿哲宗召爲校书郎徽宗即位起吏部员外郎善草书楷法亦自成一家自号山谷道人【宋史】　追赠龙图阁学士加太师谥文节
　　山谷云余学草书三十余年初以周越爲师故二十年抖擞俗气不脱晩得苏才翁子美书观之乃得古人笔意其后又得长史僧懐素髙闲墨迹乃窥笔法之妙【黄山谷集】
　　山谷跋自书卷后云老夫病眼眚不能多作楷而圣子求余正书与儿子作笔法试书此初不能成楷目前已有黒花飞坠矣然学书之法乃不然但观古人行笔意耳王右军初学卫夫人小楷不能造微入妙其后见李斯曹喜篆蔡邕八分于是楷法妙天下张长史观古钟鼎科斗篆而草圣不愧右军父子【黄山谷集】
　　山谷书李致尧乞书卷后云凡书要拙多于巧近世少年作字如新妇子妆梳百种缀终无烈妇态也如此草字他日天上玉楼中乃可再得耳书意与笔皆非人间轨辙所谓无智人前莫说打你头破百裂者也书尾小字唯余与永州醉僧能之若亚栖辈见当羞死元符元年二月己酉夜沐浴罢连饮数杯爲成都李致尧作行草耳热眼花忽然龙蛇入笔学书四十年今名所谓鼇山学道书也【仝上】
　　跋黄鲁直草书
　　草书祗要有笔霍去病所谓不至学古兵法者爲过之鲁直书去病穿城蹋踘此正不学古兵法之过也学即不是不学亦不可【东坡集】
　　昙秀来海上见东坡出黔安居士草书一轴问曰此书如何东坡云张融有言不恨臣无二王法恨二王无臣法吾于黄黔安亦云他日黔安当捧腹轩渠也【东坡集】
　　跋山谷帖
　　绍圣中诏元祐史官甚急皆拘之畿县以报所问例悚息失据独鲁直随问爲报弗随弗惧一时栗然知其非儒生文士而已也既而得罪迁黔南从戎凡五六年而后归展转嘉眉谒苏明允墓上峨眉山礼普贤大士下巫峡访神女祠寓荆渚乆之召爲吏部郎辞不拜就假太平守逾年方到官才七日而罢所至遮道迎观如李泰和其去也见思如文翁自是屹屹宇宙间几与三苏分路扬镳矣呜呼充之至此可无憾于践形者然书法亦足耸动后世固以人爲重要亦自能名家也草第一行次之正又次之篆又次之【姑溪题跋】
　　鲁直晩年草字尤工得意处自谓优于懐素此字则曰独宿僧房夜半鬼出来助人意故加竒特虽未必然要是其甚得意者尔【同上】
　　又跋山谷书云前三帖元祐时在京师时所书后一帖似是离西川后所作尝自谓后来之字方近古人亦必自有得处他人不得而低昂也【同上】
　　跋山谷草书渔父词十五章
　　家贫不办素食事忙不及草书此特一时之语耳正不暇则行行不暇则草葢理之常也间有蔽于不及之语而特于草字行笔故爲迟缓从而加驰骋以遂其蔽乆之虽欲稍急不可复得今法帖二王部中多告哀问疾家私往还之书方其作时亦可谓廹矣胡不正而反草耶此其据也然而非所造直与神遇则安能至是亦足以自成一家而名世也【姑溪题跋】
　　跋山谷所书太白诗　跋山谷书文赋
　　南丰谌氏収山谷草书李太白歌行一卷殆中年笔也予家藏数卷亦太白诗葢非谪仙妙语不足发龙蛇飞动之势耳今江西豫章庐陵宜春皆刻山谷真草惟蜀中刘氏十卷中草圣尤竒实暮年之笔也跋山谷书文赋云山谷元丰壬戌岁年三十八宰太和县书陆士衡文赋及半兴尽而止以遗曹仲询仲询传其孙胜之寻归庐陵士人杨仁仁以遗太和严端礼端礼将刻寘山谷旧治偕万安郭澥求跋语昔王右军距士衡属耳已重其赋书之唐太宗时独禇河南能辨右军帖眞僞爱而临其本至国朝藏蜀中季翘叟家元符间山谷自黔移戎见之谓豪劲清润天下竒书益悟古人沉着痛快之语今观此卷书法娟秀不减晋宋诸贤自足名世或乃疑山谷元祐以后每恨向来字中无笔遂谓四十前书非其所喜殊不知前辈爲学日益新而又新晩欲自成一家岂遽矜夸满假是殆痴人前不得说梦也【平园集】
　　跋宗室子嵸藏山谷帖
　　山谷翰墨毁弃于大观政和间而中兴之初搜访甚急故散在士大夫家者浸少不然此公平生喜爲人作字仙去才数十年未应尔也往闻唐文皇尽収二王眞迹惟不取吊丧问疾者此帖得传于世亦几是耶【平园集】
　　跋山谷宜州帖
　　山谷宜州书最爲老笔自不当以工拙论但追想一时忠贤流落爲可叹耳云谷老人因览窃识【晦庵题跋】
　　跋山谷帖【程正伯所藏】
　　此卷不应携在长安逆旅中亦非贵人席防金络马传呼入省时所观程子他日幅巾笻杖渡青衣江相羊唤鱼潭瑞草桥清泉翠樾之间与山中人共小巢龙鹤菜饭扫石置风炉煑蒙顶紫茁然后出此卷共读乃称尔【放翁题跋】
　　跋山谷墨迹
　　山谷爲予言自出峡见少年时书便自厌此帖在龙舒时作自然有一种胜气未易与俗人言也当有赏音耳【石门题跋】
　　跋山谷小书尔雅
　　鲁直以平等观作欹侧字以眞实相出游戏法以磊落人书细碎事可谓三反【东坡集】
　　跋山谷书践阼篇
　　绍熈甲寅闰十月十日饯范文叔于张功父南湖之上功父出此爲赠云旧得其眞迹藏之近以主上践阼已训释并上御府矣因省数日前入侍讲筵上语尝及此也熹谨记【朱子文集】
　　大戴礼践阼篇学者罕读东坡妙语闻所未闻山谷翰墨世共寳之可谓三绝大和彭惟孝字孝求好古嗜学谋刻之石颇疑元祐甲戌四月改元不应仲春先云绍圣窃意山谷或以仲夏书此误作春耳六一先生集古跋谓钟繇贺破关侯表当在汉廷庚子春乃作己亥闰十月唐罗池庙碑据书撰官蓄在长庆三年乃题元年立石世既盛行姑俟识者予于此亦云嘉泰辛酉四月丙午【平园集】
　　上古之文幸不冺者率非后世所可及不必壊鲁壁破汲冡而得之乃可信也丹书之言如此武王之铭如此虽微大戴礼载之可置疑哉某乡先生傅公子骏爲学者言洪范自无偏无党至归其有极三十二字皆古所传爲人君之常训箕子申以告武王呉棫才老着尚书禆传以爲得此说于虞仲琳少崔少崔学于传公此三十二字与丹书三十九字一传于箕子一传于师尚父武王敬受力行之卜世卜年之永有所自矣开禧三年五月辛卯故史官陆游识于黄太史所书践阼篇后以遗庐陵彭君孝求【渭南集】
　　山谷书后汉范滂传
　　党祸东都最惨唐次之本朝又次之固乔皆社稷臣伏刑都市膺滂诸贤率身贯五木骈头就戮所杀天下贤俊数千人其幸而得免如陈寔申屠蟠之流仅一二数使孟德仲谋不生汉亦必亡唐末当举世清流尽投之浊河而国随之矣本朝党论屡兴事与汉唐同而治乱与汉唐异葢列圣至仁至明静观徐察竦夷简指富范爲党魁而昭陵随悟章蔡请斵君寔晦叔棺族莘老而泰陵不聼桧欲按诛赵元鎭等家族上頼思陵保全侂胄诬防忠定王禁道学因而废锢名胜茂陵一旦奋发雪忠定弛学禁而羣贤复用矣三百余年之间邪说终不能以胜正论小人终不得以胜君子虽更阳九百六之防适以开一马渡江之业歴丙午丁未之厄晏然享太乙临呉之福有以也夫余尝谓前世党人有刀锯之祸若本朝则烟瘴而已若前世或自系于狱或义不独生或以齐名李杜爲荣同于爲善同于嫉恶同于舍生取义乌虖盛矣哉季世风俗不然随好恶而改化视胜负爲向背首畔大防者有之反噬安石者有之范忠宣诸子多贤尚劝乃翁求出籍而斩頥万叚恕亦不捄者皆是也此风既成窃意未必乐与范尹欧余同贬况甘与君厨俊及同死乎豫章公逺窜不悔囚宜州谯楼上犹书此传无愧于孟愽矣忠定子吏部孙尚书当庆元初阖门避谤绝口不自明尤贤于忠宣之家矣彼雍容立朝进无刀锯之祸退无烟瘴之忧而不能自强于善者览卷亦有愧色【后村集】
　　山谷在宜州尝大书后汉书范滂传字径数寸笔势飘动超出翰墨迳庭意葢以悼党锢之爲汉祸也后百年眞迹逸人间赵忠定得之寳寘巾箧搢绅题跋如牛腰焉【桯史】
　　黄庭坚谪宜州时党禁颇严通判余若着爲之经理舘舍谓公曰先生今日举动无愧东都党锢诸贤愿冩范滂一传许之遂黙诵大书尽卷仅有二三字疑误是年山谷云亡【山谷遗事】
　　山谷书长杨赋
　　山谷书此赋三十年而曽纡公衮跋其后又五十年而东里周必大题于行在所淳熈甲辰十一月十七日【平园集】
　　山谷书飬正堂记并鲁侯帖
　　右冀州飬正堂记并与鲁侯帖山谷爲北京教授时所作年方三十有五自云比平时书札似差老劲明年调太和宰秋归江南眞积力乆词翰又非前比所谓九万里风斯下矣绍熈元年五月晦周必大观于宗人虞卿兄弟家【平园集】
　　黄山谷緑茹賛
