<!-- { "loadSidebar": true } -->
　　潢治者装潢也　岐王范传图书湮放募访稍出长安初张易之奏潢治乃使摹肖窃其真藏于家欧阳修言秘阁初为太宗藏书之府并以黄绫装潢谓之太清本潢犹池也外加缘则内为池装成卷册谓之装潢潢【去声】即表背也唐告用色皆绫白背绫隋正御书皆装翦华绮宝轴锦标必已有其法矣能改斋漫录曰俗以罗列于前谓之装潢子自唐已有此语程泰之曰广韵潢匠引释名曰染书也唐六典崇文馆有装潢匠五人秘书省有熟纸匠装潢匠十人王氏谈录言公好永禅师书手自褫褙即装潢也今曰裱褙元美引贾思勰装潢法浸蘖汁入潢其纸减白便是呼裱褙为装潢盖为马大年所误然相沿久矣九成言裱褙十三科眉公曰装潢之佳自范始陆放翁跋汉言游伯謩亲装标又云装褫白莲图癸辛杂识有内府装褫分科格式有粘裁折界染古等又言防道标合
　　卷轴引首后以绫贴褚曰贉　用修言有楼台锦贉蠲纸贉樗蒲锦贉唐人曰玉池纬略言宣和殿画磹卷即贉也陶九成言贉卷纸有夹背蠲鸾绫引首裱里籖牙方拱叠胜八晕诸锦周宻记庄宗古裱书画有球路柿红背衲锦玉龙簮顶轴檀香秆钿匣盛
　　燕尾袠褾也　武帝纪注封禅金防玉函金泥玉检谓以玉为检束也一曰俗谓燕尾今世书袠签公孙瓒传皂囊施检注曰今俗谓之排公绍曰又今俗谓文书稿为检子以此观之则自今手卷书套外之幐头签徐铉所言书函之葢或同名耳今避御讳以简字代之或省画作捡大约古之检乃匣也后借以指束卷带头之小褉或曰躞或曰籖即签也而裁纸绢为书面题条亦谓之籖其曰燕尾者葢画上之标带也
　　负袠袠犹帙也或谓之沓黄长睿以为书防升庵以为縚　隋志曰光武笃好文雅明章继轨四方鸿生钜儒负袠自逺而至华佗别传佗以线为书袠杨厚传祖春卿命子统曰吾绨袠中有秘记晋中兴书曰传盛书有青缣袠布袠绢袠梁昭明有咏书帙诗六书故以为施鞶袠又作帙即一字直一切隋正御书皆装翦华绮唐四库皆有轴带帙籖袠犹幐也书衣也今世谓之套殻东观余论杨凝式赛过瑚树一帖写洛中僧房书防上即书襻也避暑录话宴元献不弃一纸千百为沓诺皋记笔錔即笔套也宋志金辂有金镀铜套筒始见于此可知今曰套古曰沓一声转耳凡夫谓礲大长谷也俗误以大长二字合为套升庵引元稹从骑爱奴丝布衫臂鹰小儿云锦韬羣臣利巳安僭差天子临轩空悯悼又徐干七喻县明珠于长韬亦音套智按大射设决朱极三郑注韬指也而诗童子佩韘注又云韘之言沓所以枢沓手指此知沓声近套或借用縚升庵未考及此故着之阮氏七录以五卷为一帙其制见此金题书籖也　海岳书史云隋唐藏书皆金题玉躞智按梁虞和论书表有金题玉躞织成带注金题押头也犹今书面籖题也玉躞言带头小褉或以牙玉为之王筠诗灵圗白玉检寳册黄金题研北杂志张伯雨藏智永月仪献嵗神品上上后有明昌七印泥金题籖今在梁溪倪元镇家月仪索靖所书帖名董逌曾跋之
　　凡言轴带者皆卷也　陆澄谓王俭曰君虽一览便谙然见卷轴未必多仆隋帝秘阁书上品红琉璃轴中品绀琉璃轴下品漆轴唐集贤院书会要注记隋旧事用广陵麻纸写作萧子云体赤轴绮带旧经籍志开元时甲乙丙丁四部书各自为一库皆以益州麻纸写经库钿白牙轴黄带红牙籖史库钿青牙轴缥带绿牙籖子库雕紫檀轴紫带碧牙籖集库绿牙轴朱带白牙籖可谓绿字金版之丽矣邺侯架亦分四色牙籖文选注刘歆七畧曰尚书有青丝偏目录亦谓轴带帙籖也宋武入闗收符姚书赤轴青纸
　　跋尾书卷尾也　卷前谓之序卷后谓之跋亦谓之书后褚无量上言贞观御书皆宰相书尾臣位卑请与宰相聨名跋尾不从

　　六艺之一録卷三百七十五
　　钦定四库全书
　　六艺之一録卷三百七十六　　钱唐倪涛撰
　　厯朝书谱六十六
　　鉴藏
　　宋米芾宝章待访録
　　晋右军王羲之书雪晴帖
　　右真迹在承务郎吴郡苏激处集贤校理舜钦子也帖尾有古跋君倩字及褚氏字印
　　陈僧智永真草书归田赋
　　右真迹在防阳魏泰处故南昌人装题曰虞世南白麻纸有古跋曰开成五年白马寺临一过潭记某官潭泰游湖外擕行赏跋累日
　　唐率更令欧阳询书卫灵公天寒凿池帖
　　右真迹麻纸在魏泰处
　　唐彭王傅徐浩书张九龄司徒告
　　右真迹用一尺髙绢书多渇笔词云正大厦者柱石之力匡帝业者辅相之功生则保其雄名没犹称其盛徳今在其孙曲江人岭南县令张仲容处某官于桂林借留半月仍以纸覆裹欲为重背仲容惜其印缝古纸不许九龄神道碑亦浩书
　　唐中书令禇遂良枯木赋
　　右唐粉蜡纸搨书也在承议郎合肥魏伦处收以为真迹魏氏刻石某官杭过润借观于甘露寺
　　唐太师顔真卿书送辛子序
　　右真迹楮纸书在宝文阁学士谢景温处前后为好事者以笔描二大印其文乱仍书铉字其中幸不合缝鉴非铉笔甚累墨宝某佐宝文于潭屡经赏阅
　　陈僧智永千文
　　右唐粉蜡纸榻者有古跋云契濶艰难不敢失坠信好事也在前国子监直讲杨褒处得于外舅王安国某元丰五年过金陵见之内二真字双钩填者然人犹未信为搨焉
　　陈僧智永千文
　　右楮纸书唐人临写在宣徳郎陈幵处恭公侄作梵夹册虽非真迹秀润圆活逼真今已罕得某尝三阅
　　陈僧智永千文半卷
　　右黄麻纸唐人临书在刑部尚书丹阳苏颂处
　　王右军兰亭燕集序
　　右唐粉蜡纸双钩摹本在苏激处精神笔力毫髪毕备下真迹一等此几冯承素辈搨赐大臣者舜钦父集贤校理耆购于蜀僧元霭某与激友善每过公必一出遂亲为背饰
　　唐太师顔真卿乞米帖
　　右真迹楮纸在朝请郎苏澥处度支郎中舜元子也得于闗中安氏士人多有临搨本此卷古玉轴缝有舜元字印范仲淹而下题跋某尝十余阅
　　唐率府长史张旭四帖
　　右真迹在杭州陆氏大姓也旧有五帖第一秋深第二前发第三汝官第四昨日第五承须今所存四帖汝官后有一古印文记不可辨昨日承须二帖襞纸也陆氏子素从奉议郎闗景仁学闗因借橅三大帖余丱见石本于镇戎军及冠官桂林朝奉大夫闗杞为使者语及始知石在闗氏二十五官潭杞通判邠州以石本见寄三十五官杭而景仁为钱塘令陆氏子登进士第者来谒与闗谢而阅之既见真迹独秋深一帖诘之良久颦蹙而言嘉祐中太守沈文通借观拆留不还自此不复借出因亦不复借阅遣工橅得之即归诘遘弟遫时为郡从事乃言在其侄延嗣处后复得阅今归余家
　　王右军来戏帖
　　右麻纸六朝人所临写旁注小真字数枚复以雌黄覆之在苏州故相丁谓孙景处后以一万质于郓州梁子志处故相梁适孙也又有唐双钩橅帖亦在丁景处某皆有题跋
　　韩择木八分
　　右真迹楮纸在丁景处第二行书官位以大字改为中字
　　唐太师顔鲁公书命名两字
　　右真迹书岭南刺史绫告在朝奉郎临江许彦先处
　　唐辨才弟子草书千文
　　右黄麻书在龙图阁直学士吴郡滕元发处滕以为智永书某阅其前空两才字全不书固以疑之后复空永字遂定为辨才弟子所书故特阙其祖师二名耳
　　唐虞世南枕卧帖
　　右双钩唐摸本在朝奉大夫钱塘闗杞处上有储氏图书古印闗尝谓某曰昔越州一寺修佛殿于梁栋内龛藏一函古橅数十本所可记者王右军十七帖世南枕卧帖十鬬九帖禇遂良奉书宁帖上皆有储字图书字印致功精絶毫髪干浓毕备闗与僧善购得枕卧十鬬九书宁三帖
　　唐秘书少监虞世南积时帖
　　右古双钩摹本在承议郎洛阳李熈处翰林学士维之孙亦缝有储氏印某借橅石
　　唐僧髙闲草书千文
　　右楮纸真迹在承议郎李熈处
　　唐礼部尚书沈传师书道林诗
　　右在潭州道林寺四絶堂以杉板薄略布粉不盖纹故嵗久不脱裴休书杜甫诗只存一甫字某尝为杜板行以纪其事沈牌某官潭借留书斋半嵗搨得其原本为橅石僧希白务于劲快多改落笔端直无复缥缈萦囘飞动之势
　　唐太子率更令欧阳询书汉书节
　　右楮册小楷在潭州南楚门胡世淳处
　　唐欧阳询书道林之寺碑
　　右在潭州道林寺笔力险劲勾勒而成有刻板本又江南庐山多裴休题寺防诸额虽乏笔力皆种种可爱
　　羲之千文
　　右楮纸书字笔力圆熟在宣州观察支使王仲诜处故相珪之侄谬题贺知章书四字于韵字下非也
　　顔鲁公顿首夫人
　　右真迹楮纸破烂过半在驸马都尉王晋卿家
　　孙过庭草书千文
　　右真迹黄麻纸书缝有梁秀收阅字印王氏图书四字随圏四转其异制也
　　懐素诗一首
　　右真迹绢书在王晋卿家
　　张长史虎儿等三帖
　　右楮纸真迹在王晋卿家
　　晋武帝王浑王戎王衍郄愔陆玩桓温陆云谢安谢万等十四帖
　　右真迹在驸马都尉李公炤第武帝王戎书字有篆籀气象竒古墨色如漆纸皆磨破上有开元二字小印太平公主胡书印世之竒书也王涯永存珍秘印殷浩之印梁秀收阅古书记字印内郄愔一帖即阁本法帖所録者昔使王着取溥家书与阁下书杂摸摸此卷中独取愔两行余在所弃谢安慰问帖字清古在二王之上宜乎批子敬帖尾也
　　晋谢奕谢安桓温三帖
　　右真迹麻纸书在李公炤家上有钟绍京书印窦蒙审定字印谢安一帖为后人恐墨淡复用深墨填过使人惋怛与前卷并有绢帖书爵号自为名笔
　　黄素黄庭经
　　右同上字札古无禇陆体殆六朝人所作缝有钟绍京印后有陶谷汉时跋此书在李太师第固是甲观
　　顔鲁公郭定防争坐位第一帖
　　右楮纸真迹用先丰县先天广徳中牒起草秃笔字字意相连属飞动诡形异状得于意外也世之顔行第一书也缝有顔氏守一图书字印在宣教郎安师文处长安大姓也为解盐池勾当官擕入京欲背予得见之安自云季明文鹿脯帖在其家
　　晋王右军稚恭进镇帖
　　右麻纸书迹后有太常卿萧祐题跋在前著作郎王仲修处
　　晋王羲之官奴帖
　　右双钩麻纸本亦在王仲修处
　　唐张右史季明贺八清鉴等帖
　　右楮纸真迹笔法劲古不类他书季明第一书也在承议郎苏液处
　　懐素千文
　　右绢书真迹在苏液处沈遘刻板本是也
　　懐素书任华草书歌
　　右真迹两幅绢书字法清逸歌词竒伟在驸马都尉王晋卿第尚方有三幅乃其后幅适完尝请出第观复归尚方
　　李邕多热要葛粉帖
　　右白麻纸真迹上有唐氏杂迹字印陈氏图书字印勾徳元图书记字印紫防舍人石休物今在其孙前宿州刺史夷庚处前一帖与光八郎谢惠鹿帖真迹余过甬上于夷庚处购得之
　　懐素草书祝融髙座帖
　　右绢书两行此字入神石紫防尝刻石有六行今不见前四行问夷庚云在王洙参政家此亦为其子弟购去矣
　　陈贤草书帖
　　右六七纸字竒逸难辨如日本书上亦有唐氏杂迹字印在驸马都尉李公炤家
　　顔真卿祭叔濠州使君文
　　右真迹楮纸书改抹多在长安安氏子师文擕至京
　　顔真卿疎拙帖
　　右麻纸书真字清劲秀发亦与李大夫时顔谪硖州别驾此顔第一帖也
　　懐素三帖
