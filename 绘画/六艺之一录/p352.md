<!-- { "loadSidebar": true } -->
　　南华以副墨为子洛诵为孙余亦谓前贤笔迹真者当祖之临者宜孙之既镌之石又传之摹本其属犹近继此益逺矣今定武兰亭帖其去昭陵所得殆曽孙行耶余窃伤之昭陵蠒纸既受发藏之辱定武坚珉又遭兵燹之祸独其曽孙得至衣冠礼乐之地而见贵于中华士大夫之笔复三叹而为之喜又闻定武珍其石恐碑上损之故摹多淡且有二本其一颇瘠此岂因淡而瘠者乎其骨相必肖其祖见者当黙识之豫章京镗题【庆元戊午长至日】
　　兰亭修禊叙世固不乏特佳本则精神焕发意态横生平生所阅亦多然如此本不过五六与宿得于苏魏公家本争雄长皆熙宁以前所拓山谷所谓肥不剰肉瘦不露骨正此帖也呉兴施宿题　以上六跋续得于祖武本后
　　兰亭葬昭陵真迹不复出模勒岂无误拓本徒髣髴能解此意然后可以语兰亭流俗不察独取定武本为真妄矣余顷见唐刻本有二一是贞观间石刻一是泗南山杜氏所藏板本崇宁初米老尝模刻于寳晋号为三米兰亭锋势笔法絶不类他本区区寳爱定武本者是不知有唐刻本也大扺墨迹与碑刻髙赀厚遗争相搜访茍或得之自谓获真本者是尤可笑也翫古主人蔡山父题【陶安世古本】
　　定武兰亭石刻富春何子楚能道其详唐日正本石晋末耶律德光辇而归弃之中山为土人李学究所得韩魏公索之急李瘗诸地中而别刻以献李死其子乃出之宋景文始买置公帑后为薛绍彭换取至大观间遂入宣和殿靖康中竟落北方故世传定武者有二今宜中所藏两卷此其善者也【容斋跋定武本】
　　市马以神骏为主无问屈骥观妇人以美为主无问燕赵书亦然顺伯所藏脩禊两副本皆遒崒精丽凛乎其生意存不必深辨为定武否也【同上跋王顺伯别本】
　　定武本自承平时已不易得况今日乎书学失其传久矣楷法出兰亭近世以书名家者返不知也賛皇李处全题【定武旧本】
　　兰亭叙右军得意书唐虞世南辈皆尝摹传兵火之余所有亡几宣城太守赵公介然闻宗人明逺有旧藏者出而观之谓真虞永兴本也命勒于石元勋不伐【赵明逺本绍兴五年三月庚寅】
　　逸少兰亭叙曽祖翰林所传先王图中旧书实唐刻也元与乐毅论同卷今厘为二宣和元年十二月鲁郡守钱伯定逊叔记建炎二年五月二十八日丹阳郡斋雨中与李成季赏鍳刻叅校六七字不同李成季赏鍳刻本附卷末兰亭旧刻今不知所在传于士大夫家者凡三本此最为真乐静堂成季题【李公昭玘汉老伯父】
　　顷在彭门见医者田务本家萧生取兰亭图风神萧洒不类尘俗中物为题其后【见賛永云】田生以余赏之輙秘其畵然畵实奇手也适道【姓于】出兰亭古帖见伯父舍人公跋其尾谓所见三本此本最真伯父蓄此帖当増九鼎之重矣适道其寳之勿轻以示人他日随银杯羽化当思仆言【致和丁酉五月朔云龛小隠书】此帖本济北于氏旧物余顷跋其后戒其勿轻以示人意谓于氏不能有也后十二年而当建炎二年余自山阳来嘉禾道过丹徒帅守逊叔侍郎出以示余观伯父手泽并旧题恍然如隔世其间得丧存没事亦何恨而余亦老矣且知于氏果不能有也感物化之无常悼岁月之迁流为之増慨十一月三日巨野李邴汉老书比年石刻燔毁殆尽此本独存疑有神物护持韩驹　丹阳苏子美家所收褚遂良临贞观兰亭正类钱氏国中旧书与今世间所传异矣曽轩兰亭脩禊叙真迹陪葬昭陵世所传摹刻皆唐人临写
　　虽工拙不同要皆可观此其一也绍兴乙丒得之蔡直矢白下浔叟【此是王承可】　苏纬观　黄叔文观　王安国朱輶戊辰十二月二十六日观于五羊郡斋【此本今藏攻媿斋】
　　审定下
　　黄伯思法帖刋误曰读兰亭者以不知老之将至旁一僧字为作曽字按古兰亭本二十八行至十四行间特阔者盖接纸处与不知字适在此行之末梁舍人徐僧权于其旁著名谓之押缝梁御府中法书率如此僧字下亡其权字世人殊不知此乃云僧者曽之误因读为曽不知老之将至按晋史逸少传及书录第十卷皆载此叙但云不知老之将至并无曽字益可是正
　　兰亭帖无如定武本此本不失古意疑百余年物朱翼旧藏兰亭叙三本治平间苏黄门自河朔持归东坡先生谓疑是起草者后僧义祖摹刻石本其一也又定武石刻黄太史云肥不剰肉瘦不露骨者又唐贞观中摹永禅师石本凡三也中原散乱皆失之渡江来得晋陵胡安定家薛氏定武摹本与今石刻大略相似而此字画尤近东莱蔡安强书
　　兰亭石刻定武两本以前后分真赝此其最前者视诸本为冠张澄题
　　兰亭所传智永与唐诸公临摹者也而以定武本为最襄阳张嵲巨山【绍兴戊午八月二十六日】
　　古今书称右军为首正书见曹娥碑妙絶超古与钟元常抗衡三十年犹及识于河南王晋玉家黄庭经乐毅论若两手行书见兰亭序髙风胜韵为一代冠太宗褚遂良摹勒赐近臣此本盖有苗裔耶洛阳李处权跋【戊午中秋前三日巳上姚偓本】
　　顺伯好石刻成癖兰亭善本收至三四未巳余家无一名帖顾心好之把玩不忍去手虽未若顺伯之膏盲然疾在腠理矣所谓不治将深者耶四明楼钥大防兰亭叙逸少得意者后贤多临写石本数十以定武本为胜石归薛氏乱后便复难得熟阅怅然维扬朱惇题于前塘
　　米南宫谓兰亭叙为行书第一黄太史谓兰亭叙摹写或失之肥瘦要当心以防其妙处二公之论古今无以加也世所贵者定武本此定武本之最善者郑伯肃恭老
　　定武兰亭旧本在承平时已不易得薛师正之子绍彭刻他本易去而于旧石斵损数字以惑人后以石龛置宣和殿壁渡江以来士大夫家凡得此本悉指为定武本不但肥瘦不同而精彩顿异其竹字托字宛转处与夫字人字末笔意态横生非他本可及比斵去本自不多见况未经薛氏所斵之本乎此本旧所拓尤可贵金见兰亭叙多矣此特一二见尔尤袤延之题跋王顺伯第一本【淳熙丙午季夏望日】
　　唐文皇既得脩禊序命赵模韩道政冯承素诸葛祯搨赐诸王近臣虞褚欧阳各有临迹至今不知几本而独贵定武刻顺伯诸本皆佳顾以字肥而不刓者为定武则与余所见特异杨柽伯时有薛道祖亲籖题一本正肥云是唐古本平生所见前辈所跋定武本皆有依据一毕少董家赐本一丞相家米元章诸人跋本一张文潜家王岐公跋本最后见澄江吕氏舒王所跋与此本无毫发异其刓缺处正同益信山谷所谓肥不剰肉瘦不露骨者后有识者当赏予之言尤袤跋顺伯第二本【淳熙四年仲春望日】
　　定武兰亭叙凡三本【云云】
　　右荣淳熙十三年五月十三日题【见前兰亭博议】
　　旧闻薛师正帅定武得脩禊叙石于杀狐林乞墨本者狎至薛恶防声刋别本以授之时已二刻其子绍彭又摹易元本以归自是定武所刻凡二本政非旧物也今观顺伯所藏亦未敢以薛氏刋本为证然在等辈实称第一余虽嗜此所蓄未敢自信当访佳本求正于顺伯【淳熙戊戌二月望日】建安袁説友跋
　　庆厯中宋景文帅定武有举子携此石至郡死于营妓家乐营吏号孟永清者见而识之取献景文景文喜甚不敢私有留于公帑世谓之定本后薛道祖橅换以归长安宣和中诏取旧石置睿思殿尝以墨本分赐近臣时先君通籍殿中遂得此本间闗兵火中迨今数十年秘藏不坠精神焕发岂有神物护持耶荣书【荣次新所藏本淳熙三年八月二十三日】
　　曽大父得侍徽祖经帷获赐书画金石刻数十定武兰亭其一也绍兴辛巳敌破歴阳书卷俱烬今见荣氏所寳不胜慨叹龚敦颐书【乾道辛卯正月十二日】
　　外兄王嘉叟处藏兰亭叙云初寮先生得于天上与此无异平时所见惟二本尔覃怀李耆俊题【淳熙丁酉立秋】熙宁末滕章敏帅定武大父以摹府从时兰亭叙石刻留郡斋世人未知贵也大父橅十余本复十年薛师正分阃遂为其子道祖易去天下翕然欲得而不可矣南渡以来仆家仅存一本深实惜之未尝妄以示人今观荣次新所藏略无毫髪之异信可赏也汝隂王明清识【乾道己丑暮春庚戌】
　　兰亭得于薛氏最善与西京王参政家世为婚姻所藏二百余本伯父伯兄皆壻王氏崇观间分二十本余得其一南渡以来所见虽多大抵皆晚故多剥缺然今亦未易得沈端节约之识【淳熙乙亥十月既望】
　　脩禊序唐人所摹最有典型者李学究得此石携以游四方而终于定武宋景文为帅取而龛之郡斋遂以定武本著名于世熙宁中薛师正之子道祖摹刻赝本易取归洛阳掩其迹而于携取之石镵损湍流带右天数字以为异其迹终不可掩宣和间竟归天上其始末大略如此其独冠于他本者山谷所谓肥不剰肉瘦不露骨盖其髣髴矣此纸乃未归薛氏时所摹尤为可寳王厚之书【庆元丁巳岁下元日】
　　定武兰亭为薛师正之子绍彭易去宣和初其弟嗣昌献于天上徽宗命龛置睿思东阁壁靖康乱独此石弃不取髙宗驻跸广陵宗泽居守东都见之遣骑驰进未逾月复南寇大驾幸浙失之绍兴中向子固叔坚帅淮南密防令搜访不获其后叔坚遭台评以谓穷窖藏掘地土盖繇此绍兴壬子夏覔官脩门与顺伯言此世所未闻当识之所藏旧本之左斯碑纸乃越竹岂非淮阳橅打者欤中元日汝隂王明清题于寓舍芙蓉阁兰亭叙肥不剰肉瘦不露骨如山谷语颇似定本但以越纸拓故多疑之今观王仲言所闻殆几是耶尤袤观脩禊帖李中甫用定武本刻于宁海官舍所贵定武本者以其镌刻精好不失右军笔意而已中甫新刻或病其不能皆备众体故为之解嘲曽槃乐道题
　　兰亭以定武为第一而定武复有二本真刻为薛氏藏去而以模本刻定武比于呉傅朋处见真定武本畧不与他本相侔此其次也襄潭张嵲巨山书【绍兴丁夘孟夏十四日平仲必毛平仲此刻今在赵仁仲家】
　　世传逸少书帖外惟有兰亭禊饮叙乐毅论黄庭遗教四本兰亭乐毅论临摹失真逺矣而英姿逸韵雅有存者譬如忠臣义士瓌伟絶特之才虽放弃江海形骸憔悴而威仪词令毅然不挠犹足以度越庸人无数也而黄庭遗教皆非逸少之迹欧阳文忠公以谓黄庭特后人缘山隂换鵞事附益所为遗教出于唐写经手余始闻而疑焉及精考兰亭乐毅论然后知文忠之言为不谬也髙邮秦观太虚题
　　右淮海先生黄素上所书兰亭叙并题跋集中不载真迹今藏髙邮勾氏寿南家晁子绮摹以入石因书絶句云少游写就兰亭叙逸韵英姿殆昔人我祖同为长公客每于翰墨契精神但太虚新书误増一曽字入行间岂本于东坡耶
　　山隂以兰亭重兰亭以禊帖显兰亭故迹虽存而禊帖独无善本因以定武古本刋诸石广平李洪书【庆元庚申仲春旦日　李又尝刻一本在安庆府云得于故家】
　　欧阳公集古今石刻可谓博而精矣而定武兰亭不见其可贵岂其时善本尚多更有出定武之右耶此本肥瘦纎秾皆得其所而法度森严典型具在真定武旧刻也周紫芝题【绍兴甲寅五月一日】定武兰亭余家所蓄数十本虽肥瘦劲弱不同而各有所长张頠书【杨伯时本庆元己未四月】余家有定武李氏所藏世称善本因见此刻略无少异卫泾书【庆元己未仲夏七日】
　　硬黄既不可得定帖获其真者亦希矣【清閟堂】
