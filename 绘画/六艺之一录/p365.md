<!-- { "loadSidebar": true } -->
　　黄庭世有数本或响搨或刋刻皆正书盖六朝及唐人转相模仿所以不同此卷临学殊工字势原仿欧率更固自合作殊可嘉叹世传黄庭真帖为逸少书仆尝攷之非也按陶隐居真诰翼真检论上清真经始末云晋哀帝兴宁二年南岳魏夫人所授弟子司徒公府长史杨君使作字写出以传防军长史许君及子上计掾掾以付子黄民民以传孔黙后为王兴先窃写之始济浙江遇风飘没以真诰校惟黄庭一篇存盖此经也仆按甲子嵗逸少以晋穆帝升平五年卒是年嵗在辛酉后二年即哀帝兴宁二年始降黄庭于世安得逸少预书之又按梁虞龢论书表云山隂昙村养鹅道士谓羲之曰久欲冩河上公老子缣素早办而无人能书府君若能自屈书道徳经两章便合羣以奉于是羲之便停半日为写毕擕鹅去而晋书本传亦着道士云为写道徳经当举羣相赠耳初未尝言写黄庭也以二书攷之即黄庭非逸少书无疑然陶隐居与梁武帝啓云逸少有名之迹不过数首黄庭劝进告誓等不审犹有存否盖此啓在书真诰前故未之考证耳至唐张懐瓘作书估云乐毅黄庭但得几篇即为国寳遂误以为逸少书李太白承之作诗山隂道士如相见应写黄庭换白鹅茍欲随之耳初未尝攷之而韩退之苐云数纸尚可愽白鹅而不云黄庭岂非觉其谬欤然今此帖始见于梁代盖晋兴宁已后或宋齐人书也仆顷在洛见承直郎李鹏举家畜此帖一卷乃唐褚令摹单郭未填笔势精善乃钱思公家本号玉轴黄庭中有五行为周越摹换之今归御府矣世所传本无出其右今题此卷尔论之
　　右黄伯思东观余论
　　黄庭经为王氏父子所书者皆不可复见宋儒评其小字残缺者盖是永禅师书字差大者是吴通微书差长而瘦劲则徐浩笔耳此帖掲秘监称其温润可喜当是世之善本不知果出永禅师笔耶抑通微之与浩也东坡山谷辈复生当必能辨之矣【九灵先生金华戴良叔能跋】
　　黄庭经刻本出于防州者伤于骨胜出于越州者病于肉多此本乃北方古刻肥瘦适均而神意俱全信为佳本海内絶无而仅有者也【王祎子充跋】
　　右格古要论
　　陶隐居与梁武论书表云右军名迹合有数首黄庭经曹娥乐毅论是也当时临搨伪写己多况今日乎此刻尤有笔意真可寳也倪瓉
　　右停云馆帖
　　伯思之论似若详悉矣以予考之其説非也盖书黄庭经换鹅与书道徳经换鹅自是两事伯思语黄庭之传在右军死后二年此最失于详审也道家有黄庭内景经文黄庭外景经及黄庭遁甲缘身经黄庭玉轴经世俗例称为黄庭经内景经乃大道玉晨君所作扶桑大帝君命赐各神王传魏夫人凡三十六章即真诰所言者外景经三篇乃老君所作即右军所书者与魏夫人所传者初不同予家旧藏右军所书外景经石刻一卷凡六十行末云永和十三年五月二十五日在山隂县写与小欧阳集古録目校之与文忠所藏本同则右军之写黄庭甚晓然缘诸公考之未详故未免纷纭如此黄伯思谓与梁武启在着真诰之前此又曲为之辨也予又尝于道藏中得务成子注外景经一巻有序云晋有道士好黄庭之术意専书写尝求序人闻王右军精于草而复爱白鹅遂以数头赠之得其妙翰右军逸兴自纵未免脱漏但美其书耳张君房所进云级七籖亦载此序此最为的据也盖道徳经是偶恱道士之鹅因为之写若黄庭是道士闻其善书且喜鹅故以是为赠以求其书此是两事颇分明缘俱以写经得鹅遂使后人指为一事而妄起异论唯李太白知其为二事故其书右军一篇云右军本清真萧洒出风尘山隂过羽客要此好鹅宾埽素写道经笔精妙入神书罢笼鹅去何曾别主人此言书道徳经得鹅也送贺宾客归越一篇云镜湖清水漾清波狂客归舟逸兴多山隂道士如相见应冩黄庭换白鹅此言书黄庭经得鹅也太白于两诗亦各言之都未尝误乃后人自误也又程文简演繁露云王羲之本传以书换鹅者道徳经也文士用作黄庭人皆以为误张彦逺法书録载褚遂良右军书目第二巻有黄庭六十行正书与山隂道士其时真迹故在既可以见其为黄庭无疑又武平一徐氏法书记亲在禁中见武后曝太宗时法书六十余函所记忆者扇书乐毅告誓黄庭又徐浩古迹记宗时大王正书巻以黄庭为第一不闻道徳经则传之所云却误程云晋书传误者盖未详太白之诗故不知为二事也
　　右王氏法书苑
　　黄长睿以陶隐居翼真检兴宁二年南岳魏夫人授弟子杨君黄庭经使作字冩传许长史时右军殁己二嵗为辨然隐居上梁武书云逸少有名之迹黄庭劝进不审犹得存否长睿以隐居破隐居亦似痴人説梦也苐唐人谓是换鹅经则可笑耳此木本宋搨摹拓展转失真而中间尚存意态如所谓王谢家子弟犹可想也昔人谓右军黄庭不传世而传者乃吴通微书余所见多文氏停云舘本往往纎促无复遗蕴以为真通微赝作及观此宋搨乃木本耳而增损钟笔圎劲古雅小法楷法种种精妙乃知停云自是文氏家书耳且通微院吏体安能办此狡狯耶曹君其寳之异日受白云子诀见飞天仙人鸾鹤时更当一大快也
　　右弇州山人藁
　　黄庭内景经旧黄素书或以为右军迹非也晋书言右军冩五千言遗山隂道士则黄庭尚在可疑况因黄庭又及内景经乎唐人临仿率用黄素据此以证是满世界皆右军矣董元宰欲援陶秀实赵吴兴二跋定为杨羲和书亦属臆决予观宣和书谱明载梁元一写太上内景经见藏御府且言元一效钟王楷法其法严其气逸其格清严如秉简而立仙坛逸如驭风而挥八极清如秋霄之饮沆瀣推许良亦不薄今遗迹大约近之何必如骨董家尽归之右军以聋瞽耶
　　右都穆金薤琳琅
　　黄庭经以师古斋刻为第一乃褚遂良所临也淳熈续法帖亦有之
　　黄庭经稍近钟体与乐毅论东方像赞小异宋时所刻是吴通微摹本又经王着临手已非右军本色唯米元章书史所载褚河南緑绫临本致佳耳
　　黄庭外景经真迹此巻未见据友人云与内景经同一绢素同一笔法又有云是宋高宗临者在吴江吴宪副家
　　右书画眼
　　颍上本又名井底碑
　　此帖右军真迹不传惟虞永兴褚潭州欧阳率更临本盛传传而寖逺寖譌如真赏斋停云馆不足观此刻久尘颍上学宫相传学址旧在城南外闗因民间掘井得石洗而视之廼出此焉然颍人尠镜古者嵗月澶漫不可考余索而谛识风神遒大近褚笔葢唐文皇以馆阁摹本散置黉塾间疑是其一云龚邱张登云跋
　　颍上井上有光得一石铁皮锢束之启视乃右军黄庭经董元宰尝以搨者示余颇异恒刻今闻藏颍上库中
　　右书画史
　　艺苑雌黄云老杜房公池鵞诗凤凰池上应回首为报笼随王右军山谷题刘将军画鵞诗还似山隂书罢举羣驱向王家而前辈诗又有鵞费羲之墨书罢笼鵞去数纸尚可愽白鵞山隂不见换鵞经白鵞曾换右军书皆不斥言所书者何经西清诗话载李太白诗山隂道士如相访为写黄庭换白鵞考之晋史逸少所冩乃道徳经非黄庭也太白葢误用此事比观梅圣俞谢元宪宋公赠鵞诗昔居鳯池上曾食鳯池萍乞与江湖去从敎养素翎不同王逸少辛苦冩黄庭圣俞此语岂亦承太白之误欤又观白氏六帖所载则古人误用此事非独太白为然也茗溪渔隐曰吕居仁寄朱希真诗云主人鵞可换更为写黄庭亦沿袭误用也余谓李太白又有诗云扫素冩道经笔精妙入神书罢笼鵞去何曾别主人则又谓道徳经矣
　　右宋胡仔渔隐丛话
　　宋秘府黄庭经【戴良叔能跋见前】
　　宋诸名贤论黄庭众矣然但辨其非换鵞物卒未尝定为何人书虽米南宫亦苐云并无唐人气格而已至黄长睿秘书始以逸少卒于升平五年后三年为兴宁二年黄庭始出不应逸少先以书之意宋齐人书然不可考矣予按陶隐居与梁武帝启已有逸少名迹黄庭劝进等语隐居去晋为近当时已悮有此书则此书虽非逸少笔其为晋宋间名人书无疑而赵魏公以为杨许旧迹岂别有所见乎唐石刻数种并佳传流近代转亦失真无足观者此本纸墨刻搨皆近古有宣和绍兴印章想曽入秘府且陶学士跋语甚详字比诸刻瘦劲涪翁所谓徐浩摹本为是都元敬不知何缘得之以遗从【阙】庆云今转以付余亦楷法中第一等帖自可寳也癸卯上已日徴明记
　　西麓堂鵞羣帖
　　右黄庭西山初搨也当西山完刻时以黄纸印数十本而京兆没其刻遂流落于星源潘氏又数十年为草【阙】孙氏再传方入吾家今以家刻与此本较之虽先民矩矱具存而字画之间不无肥瘦具眼者自能辨之青岚道人识
　　右珊瑚网
　　乐毅论
　　乐毅论者正书第一梁世摹出天下珍之自萧阮之流莫不临学陈天嘉中人得以献文帝帝赐始兴王王作牧禁中即以见示吾昔闻其妙今覩其真阅翫良久匪朝伊夕始兴薨后仍属废帝废帝既没又属余杭公主以前王所重恒加寳爱陈氏诸王皆求不得及天下一统四海同文永处处追寻累载方得此书留意运工特尽神妙其间书误两字不欲除遂雌黄治定然后用笔陶贞白云大雅吟乐毅论太史箴等笔力妍媚纸墨精新斯言得之矣释智永记
　　右法书要録
　　贞观十三年四月十九日奉勅内出乐毅论是王右军真迹令将仕郎直文馆冯承素摹冩赐司空赵国公长孙无忌开府仪同三司尚书左仆射梁国公房龄特进尚书左仆射申国公高士亷吏部尚书陈国公侯君集特进郑国公魏徴侍中防军安徳郡开国公杨师道等六人于是在外乃有六本并笔势精妙备尽楷则褚遂良记
　　右墨池编
　　王羲之书旧传乐毅论乃羲之亲书于石其他皆纸素所传至唐太宗裒集二王墨迹惟乐毅论石本其后随太宗入昭陵朱梁时耀州节度使温韬发昭陵得之复传人间或曰公主以伪本易之元不曾入圹本朝入高绅学士家皇祐中绅之子高安世为钱塘主簿乐毅论在其家予尝见之时石已破缺末后独有一海字者是也其家后十余年安世在苏州石已破为数片以铁束之后安世死石不知所在或云苏州一富家得之亦不复见今传乐毅论皆摹本也
　　右梦溪笔谈
　　晋乐毅论石在故高绅学士家绅死家人初不知惜好事者往往就阅或摹传其本其家遂秘藏之渐为难得后其子弟以其石质钱于富人而富人家失火遂焚其石今无复有本矣益为可惜也后有甚妙二字吾亡友圣俞书也论与文选所载时时不同考其文理此本为是惜其不完也
　　右集古録
　　高绅为湖北转运使道中闻砧声清逺因得此本于其覆而已断裂矣遂载以归完理缉缀椟以木箱所可辨者如此后世之传布皆止于海字则其碎而不缉者良可惜也
　　右姑溪题跋
　　乐毅论旧本旧藏高绅学士家集古録云火焚其石者非也元祐间余侍亲官徐州时故郎官赵竦被防开吕梁洪挈此石随行已断裂用木为匣贮之竦尤珍惜亲友有求墨本者必手模以遗之竦没今遂不知所在
　　右金石録
　　余尝戯为人评书云小字莫作痴冻蝇乐毅论胜遗教经大字无过瘗鹤铭随人作计终后人自成一家始逼真然适作小楷亦不能摆脱规矩客曰子何舍己之冻蝇而谓人冻蝇予无以应之固知书虽棊鞠等技非得不传之妙未易工也
　　右山谷题跋
