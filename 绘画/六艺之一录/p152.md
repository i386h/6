<!-- { "loadSidebar": true } -->
　　唐左散骑常侍集贤院学士冯宿撰给事中冯潾书河中节度使増修其家庙以大和三年立此碑在夏县【集古録目】
　　太和三年冯宿撰裴潾正书李寓篆额【金石録】
　　李寓郇王祎九世孙成都少尹见唐宗室世系表
　　相国魏謩先庙碑
　　崔绚撰桞公权正书大中六年十一月【金石録】
　　唐赠司徒赵郡贞孝公李绛先庙碑
　　唐裴度撰韩欣正书并篆额大中九年立【京兆金石録】
　　北平郡王马燧新庙碑
　　于邵书京兆府【金石略】
　　于邵字相门京兆万年人厯迁谏议大夫知制诰进礼部侍郎朝有大典册必出其手【唐书】
　　唐襄州刺史薛系先庙碑
　　唐郑防晦撰桞公权正书咸通二年立【访碑録】
　　唐碑【昭陵附诸臣碑】
　　昭陵诸碑
　　册府元贞观十一年二月丁巳诏曰佐命功臣义深舟楫或定谋帷幄或身摧行阵同济艰危克承鸿业追念在昔何日忘之使逝者无知咸归寂寞若营魂有识还如畴曩居止相望不亦善乎汉氏使将相陪陵又给以东园秘器笃终之义恩意深厚古人之志岂异我哉自今以后功臣宻戚徳业尤着如有薨亡宜赐茔地一所及秘器使其窀穸之时防事无阙所司依此营备称朕意焉二十年八月丁亥诏曰周室姬公陪于毕陌汉庭萧相附彼髙园宠赐坟茔闻诸上代从窆陵邑信有旧章盖以懿戚宗亲类本同之枝干元功上宰犹在身之股肱哀荣之义实隆始终之契斯允今冝聿遵故实取譬拱辰庶在鸟耘之地无亏鱼水之道宜令所司于昭陵南左右厢封境取地仍即标识疆域拟为所以赐功臣其有父祖陪陵子孙来欲者亦宜听允
　　醴泉县志曰昭陵诸碑若文皇后碑止存屭赑长孙无忌碑存而字尽灭其碑字尚有存者仅二十一片房龄存五百余字【禇遂良书】髙士亷存三百余字【许敬宗撰赵模书】段志存八百余字张后马周兰陵公主各存六百余字【公主碑李义府撰殷仲容八分书】姜遐许洛仁各存九百余字【姜碑侄郕公晞撰书】孔頴达存千字【于志寜撰】阿史那忠崔敦礼各存七百余字【崔碑于志寜撰于立政书】豆卢寛存四百字【李义府撰】薛收张阿难监门将军王君各百余字徒存形似唯唐俭存字千一百乙速孤行俨存字千四百【刘宪撰白义晊八分书】李靖存字千五百【许敬宗撰王知敬书】李勣存字千八百【髙宗御制御书】乙速孤昭祐存字二千五百余【苖神客撰释行满书】又一碑存字百五六十可辨而前有兰陵公主字中有诏词曰第十九女则公主或有二碑不可知此崇祯十一年茍好善所修志云又二十六年而余至陵下时值雪后空山无人未及徧访仅见李卫公一碑其下截俱劖去后又购得四五碑皆然且有并其碑而仆之者矣
　　赵崡曰万厯戊午四月余为九之逰距昭陵十里宿髙生俨家翼日同行北一里许得许洛仁碑又北半里许得薛収碑似昭仁寺碑骎骎有伯施法折而西一里许为赵村村有广济寺寺后石鼔唐人书尊胜经呪精健絶伦止存十三从赵村北行里许为荘河村未至先于道旁冡得姜遐断碑至村则有段志碑东行数十步有监门将军王君碑横于田间又东行数十步一碑无字亦无冡盖土人平之而并磨其碑尔以圗考疑是长孙无忌碑又东行半里许为刘洞村流水界之渡而东有房梁公龄碑禇河南正书又东数十步有髙士亷碑又东数百步有李靖碑撰书姓名残缺与诸碑同而上半完好靖冡作三山形文皇以象其功土人谓上三冡李勣冡亦如靖土人谓下三冡二冡南北相去不二里勣碑髙宗御书髙二丈余崭然屹立与温彦博碑搨者甚多土人捶其字殆尽彦博碑在靖碑北数十歩欧阳询书书法视皇甫九成化度三碑最为得中而不复可搨至西峪村村东南古冡相连有禇亮碑阿史那忠碑张后碑孔颖达碑豆卢寛碑张阿难碑鳞次都不百步书与段姜等碑皆有法而孔碑极类虞伯施但
　　结构小踈昔人谓为伯施书非也頴达卒在世南后当是习世南者书之尔既而又得兰陵公主碑于老军营之西北得马周碑于狗村之东得唐俭碑于小阳村之北又得崔敦礼碑又有尉迟敬徳碑自额以下埋土中闻十五年前令芮质田掘而搨数十纸余出之了无一字又山半数冡土人谓宰相坟仆一碑传是魏郑公碑其东山半数冡土人谓乱冡坪仆二碑余皆起之则与尉迟碑同盖土人捶而仆且瘗之也又眀日登山谒昭陵有六马皆以片石刻其半左右各三陵北四十五里比干村村东二冡一为乙速孤昭祐碑苖神客撰释行满正书一为乙速孤行俨碑刘宪撰白义晊八分书地僻搨者少故得稍完【已上俱金石文字记】
　　右仆射温彦博碑
　　唐中书侍郎岑文本撰文馆学士欧阳询书温虞公名彦博字大临太原人太宗时官至尚书右仆射封虞国公諡曰恭碑以贞观十一年立【集古録目】
　　右唐温彦博碑欧阳公集古録跋顔勤礼碑后云按唐书温大雅字彦弟彦博字大临弟大有字彦将兄弟义当一体而名大者字彦名彦者字大不应如此盖唐世诸贤名字可疑者多封徳彛云名伦房龄云名乔髙士亷云名俭顔师古云名籀而皆以字行伦乔俭籀在唐无所讳不知何避而行字余按顔之推家训云古者名终则讳之字乃可以为姓氏江南至今不讳字也河北士人全不避之名亦呼为字字固为字尚书王元景兄弟皆号名人其父名云字罗汉亦皆讳之其余不足怪也又顔师古谬正俗载或问人有称字而不称名者何也师古考诸典故以称名为是盖当时风俗相尚如此初无义理也然师古既立论以称名为是而乃以字行殆不可晓也已【金石録】
　　信本此碑字比皇甫九成差小而结法严整不在二碑下王元美曰如郭林宗标格清峻而虚和近人攷温公卒贞观十一年是时信本年已八十余而楷法精妙如此虞伯施尝谓信本齐纸笔岂亦齐老少耶惜碑已残后世不复见耳【石墨镌华】
　　襄公段志碑
　　正书无书撰人姓名贞观十六年【金石録】
　　右唐段志碑以唐史考之多不合碑云讳某字志而名已残缺然史初不载其名碑云邹平人而史云临淄碑云諡忠壮而史云忠肃旧史作忠壮与碑合又碑云圗形戢武阁按唐史及诸书功臣圗形皆云凌烟阁初余得河间元王碑圗形戢武意谓凌烟先名戢武后改之耳今得斯碑亦同益知前言之不谬二碑皆当时所立不应差误也【金石録】
　　公封褒国公时亦授金州刺史见旧唐书而新唐书亦削之何也且史云志父偃师至郢州刺史碑云散骑常侍益都县开国公赠洪州都督八州诸军事諡信公碑云志从破薛举刘武周【云　云】而史不书碑云諡忠壮旧史同而新史曰忠肃其剌谬不合如此惜碑全者仅半尚未得详考耳至如碑书撰俱无名氏书法虽方整不无少逊崔安上李药师碑然于正书中时作一二笔分是六代遗习【石墨镌华】
　　唐国子祭酒孔頴达碑
　　于志宁撰正书无姓名贞观二十三年【金石録】
　　唐太子左庶子于志宁撰不著书人名氏頴达字冲逺冀州卫水人官至太子右庶子国子祭酒封曲阜公諡曰宪碑以贞观二十一年立【集古録目】
　　孔頴达碑于志寜撰其文磨灭然尚可读今以其可见者质于唐书列传所阙者不载頴达卒时年夀其与魏郑公奉敕共修隋书亦不着又其字不同传云字仲达碑云字冲逺碑字多残缺惟其名字特完可以正传之谬不疑以冲逺为仲达以此知文字转易失其真者何可胜数幸而因余集録所得以正其讹舛者亦不为少也乃知余家所藏非徒玩好而已其益岂不博哉【六一题防】
　　右唐孔頴达碑于志宁撰世传虞永兴书据碑云頴达卒于贞观二十一年世南之亡久矣然验其笔法盖当时之善书者规摹世南而为者也【金石録】
　　孔祭酒碑世传虞永兴书非也冲逺之没乃后伯施十年岂非当时学永兴法者书耶然笔势遒媚亦自可珍【东观余论】
　　此碑于志宁撰不著书者名字其书全习虞永兴而结法稍疎自非中唐以后人所办黄长睿亦云世传为永兴书非也祭酒没后永兴十年乃学永兴法者书也碑半没土中据集古録已谓磨灭而摘其与史传不同者传字仲达碑字冲逺碑与魏郑公同修隋书而传不着传又不着頴达卒时年夀今碑字冲逺与修隋书事尚如新年夀字半泐隠隠可读云贞观二十二年六月十八日薨春秋七十有五然则欧公所有碑与今畧同数百年间岂无剥蚀之灾且昭陵诸碑多不可读而孔公碑独尚如此或公有功于六经而神呵防之耶【石墨镌华】
　　唐赠太尉房龄碑
　　碑缺不见书撰人姓氏考其字盖禇遂良书也龄字乔清河人唐初官至司空梁国公赠太尉諡曰文昭碑以贞观中立碑缺不见年月【集古録目】
　　右唐房龄碑文字磨灭断续不可考究惟其名字仅存其后题修国史河南公而名姓残阙者禇遂良也按旧唐史云龄名乔字龄而新史乃云名龄字乔今碑所书与新史合惟宰相世系表又云龄名乔松者不知何据也【金石録】
　　碑已泐仅存六百余字禇河南正书结法与圣教序同可寳也旧唐书讳乔字龄碑云讳龄字乔当是以字行后复以名为字耳新唐书从碑【石墨镌华】
　　申公髙士亷茔兆记
　　唐卫尉许敬宗撰赵模书髙俭字士亷渤海蓨人官至尚书右仆射申国公赠司徒諡文献碑以贞观二十一年立【集古録目】
　　右髙士亷茔兆记唐史及元和姓纂皆云士亷父名励而北史作劢今此碑与北史合盖唐史及姓纂转冩误耳许敬宗撰赵模书模字画甚工盖贞观中太宗命临兰亭序者【金石録】
　　碑仅存三百余字攷金石録许敬宗撰赵模书碑称公讳俭字士亷则公亦以字行但房公名乔字龄以字行而碑曰讳龄字乔欧阳公尝以为疑云新唐书房龄字乔以髙公茔兆记观则乔果为字乎此似未见房公碑者赵模在贞观中以书名尝与诸葛贞临兰亭刻石者此书方整秀逸大类欧虞惜不全见碑侧题字数行亦半泐其一云防昌四年五月四日六代孙尚书左丞元拜【云　云】茔所其一云六代孙正议大夫行给事中上柱国渤海县开国男食邑三百户赐紫金鱼袋少逸【云　云】谨附名题于碑侧防昌四年五月十五日按唐史称元少逸相代兄弟迭防禁中又曰防昌中少逸为给事中然则此正兄弟相代时也而史不书少逸封爵且又不言二人为士亷后唐世重氏族岂其谱逸耶二人
　　立朝亦非没没者非此防令申公不得有其孙矣【石墨镌华】光禄大夫豆卢寛碑
　　唐赠并州都督豆卢寛碑门下侍郎李义府撰正
　　书不著名氏寛字【缺】恕位至光禄大夫封茂国公赠并州都督諡曰定碑以永徽中立在昭陵【集古録目】
　　李义府撰正书无姓名永徽元年六月【金石録】
　　寛钦望祖也髙祖改其姓为卢氏永徽中复姓豆卢氏有子懐譲尚万春公主又有子仁业即钦望父也史不为立传但附见钦望传中碑已残泐仅数十字无从考其始末幸碑额亡恙知为寛碑正书精健有法而无名氏撰者据金石録为李义府【石墨镌华】
　　尚书张后碑
　　正书无书撰人姓名显庆二年十二月【金石録】
