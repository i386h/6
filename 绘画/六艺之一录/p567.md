<!-- { "loadSidebar": true } -->
　　书法贵在得笔意若拘于法者正唐经生所传者尔其于古人极地不复到也观前人于书自有得于天然者下手便见笔意其于工夫不至虽不害为佳致然不合于法者亦终不可语书也观兰亭叙乐毅论便知逸少于法度备矣此皆已出后人摹勒以传不能尽得当时下笔意至其合处犹度絶前辈备有书法可考则知书到古人地位自可以法度论也
　　古人于用笔时一法不立故众技随至而于见空时得无字相此其不落世检而天度自全也世人方将捉三寸柔翰毫借之缇油心量形象而暗度逺近踈宻随歩武之后蹑其后尘岂复有全书耶邬融尝问素何不学雨溜防良乆而省又问拨镫法如何曰如人并乗镫不相犯剜锋事宻射如何曰不可言也
　　书法要得自然其于规矩权衡各有成法不可遁也至于骏发陵厉自取气决则纵释法度随机制宜不可一定若一切束于法者非书也世称王逸少为书祖观其遗文可以得之每为一画则三过笔至波势则偃笔从字有同处剏为别体若其垂露悬针锤石钗股诸体备有至于神眀焕发絶尘掣影则不谋自合此其贵也后世论书法太严尊逸少太过如谓黄庭清浊字三为势上劲侧中偃下潜挫而趯锋乐毅论燕字谓之聨飞左掲右入告誓文客字一飞三动上则左竪右掲如此类者岂复有书也耶又谓一合用二兼三解橛四平分如此论书正可谓唐经生等所为字若尽求如此虽逸少未必能合也今人作字既无法而论书之法又常过是亦未尝求于古也
　　峻防一角潜虚半股此于书法其体裁当如此矣至于分若抵背合若并目以侧映斜以斜附曲然后成书而古人于此盖尽之也
　　书贵得法然以画论法者皆蔽于书者也求法者当在体用备处一法不忘浓纎健快各当其意然后结字不失踈宻合度可以论书矣
　　宋刘辰翁论书
　　旧见魏鹤山取篆字施之行书常笑其自苦无益近年如杨慈湖画心字文本心画云字在邯郸匍匐中曲折愈不相似自书学以来钟王眉目可嘉何尝颠倒横竪自不可及若如彼所为于字体则谬于经传则不论何所取也【刘将孙天下同文集】
　　宋王柏论书
　　钟鼎釡槃彛尊爵防之欵识罕传于后世而籀篆寂寥六义荒坠斯变小篆邈变隶书二人虽同时而斯犹有所宗也邈则无复丝毫籀法矣转而楷楷转而行行转而草行已不庄草尤放荡世变所趋淳厚斵防可胜言哉楷书首以元常称惟江左诸贤颇得之至隋唐其法渐壊欧虞禇薛顔栁诸公皆不能逮也今之学者不能推其原以复乎古乃欲其诡以其波盖部分偏旁俱壊于能书者之手取妍好异惑亦甚矣后有作者必将以六义正之【鲁斋集】
　　宋曹勋论书
　　学书之法先湏楷法严正得笔之意然后措画于落笔之际则具体而不放
　　先贤作字必首为数行楷法然后肆笔以终其书者盖所以示其学古之迹施于行草为有叙如二王起居帖长史家问帖真卿坐位帖乞米帖可见矣【松隠文集】
　　宋范成大论书
　　汉人作隶虽不为工拙然皆有笔势腕力其法严于后世真行之书精采意度粲然可以想见笔墨畦径也【石湖集】
　　宋朱晦庵论书
　　书学莫盛于唐然人各以所长自见而汉魏之楷法遂废入本朝来名胜相传亦不过以唐人为法至于黄米而欹侧怒张之势极矣
　　张敬夫尝言平生所见王荆公书皆如大忙中写不知公安得有如许忙事此虽戯言然实切中其病因省平日得见韩公书迹虽与亲戚卑幼亦皆端严谨重未尝一笔作行草势盖其胸中安静详宻雍容和豫故无顷刻忙时亦无纎芥忙意与荆公之躁扰急廹正相反也书札细事而于人之徳性其相闗有如此者【朱子文集】
　　宋楼钥论书
　　尝问敷原王季中云古人篆字何以无燥笔季中云古人力在臂不尽用笔力今以笔为力或烧笔使秃而用之移笔则墨已燥矣【攻媿集】
　　宋周必大论书
　　晋人风度不凡于书亦然右军又晋人之龙虎也观其锋藏势逸如万兵衔枚申令素定摧坚防阵初不劳力盖胸中自无滞碍故形于外者乃尔非但积学可致也【平园集】
　　宋黄希先论学书
　　学书先务真楷端正匀停而后破体破体而后草书凡字之为体缓不如开不如宻斜不如正浊不如清左欲重右欲轻古人之笔莫不皆然也【法书通释】
　　宋陈善论书
　　顾恺之善画而人以为痴张长史工书而人以为颠予谓此二人之所以精于书画者也庄子曰用志不分乃凝于神
　　王右军书本学卫夫人其后遂妙天下所谓风斯在下也东坡字本出顔鲁公其后遂自名家所谓青出于蓝也
　　欧阳永叔蔡君谟论砚不同然予观二人论书亦自不同不独论砚也欧公爱栁公权书髙重碑谓传模者能不失真而锋铓皆在至于隂符经序则君谟以为栁书之最精者尤善藏笔锋也二说正相反况夫文章岂有定论耶【扪虱新话】
　　宋陈槱论书
　　石湖云学书湏是收昔人真迹佳妙者可以详视其先后笔势轻重徃复之法若只看碑本则惟得字画全不见其笔法神气终难精进又学时不在于看字逐画临仿但贵行住坐卧常缔玩经目着心乆之自然有悟入处信意运笔不觉得其精防斯为善学
　　古人作大字常藏锋用力故其字画从颠至末少有枯燥处今徃徃多以燥理为竒殊不知此本非善书者所贵惟斜拂及挈笔令轻处然后有此所谓侧笔取妍正蹈书法之忌也
　　昔人云作大字要如小字作小字要如大字盖谓大字则欲如小字之详细曲折小字则欲具大字之体格气势也刋刻之工仍有善展字不拘字之大小皆可逓展其法以刀凿去纸存墨就灯旁映之去灯愈近则其形愈大自尺至丈惟意所定然后展纸于壁模勒其影既小大适中且不失体势亦良法也
　　世称小王者盖称太宗皇帝时王着也本学虞永兴书其波折加长体尚妩媚然全无骨力方上集法帖时着预校定黄长睿志及书苑云僧懐仁集右军书唐文皇圣教序近世之翰林侍书辈学此目曰院体自唐吴通防兄弟已有斯目今中都习书告勅者悉规仿着字谓之小王书亦曰院体亦翰林院所尚也【负暄野録】
　　宋赵希鹄论用墨
　　古人晨起必浓磨墨汁满砚池以供一日之用用不尽则弃去来早再作故砚池必大而深真草篆皆用浓墨至行草过笔处虽如丝发其墨亦浓近世惟吴傅朋深得古人笔法其他不然也【洞天淸録】
　　宋周宻论笔墨
　　先君子善书体兼虞栁余所书似学栁不成学欧又不及不自知其拙徃徃归过笔墨谚所谓不喜操舟而恶河之曲也虽然工欲善其事必先利其器泛观前辈善书者亦莫不于此留意焉王右军少年多用柴纸中年用麻纸又用张永义制纸取其流丽便于行笔蔡中郎非流纨丰素不妄下笔韦诞云用张芝笔左伯纸任及墨兼此三具又得臣手然后可以建方丈之字方寸千言韦昶善书而妙于笔故子敬称为竒絶汉世郡国贡兎惟赵为胜欧阳通用貍毛笔世惟米家父子及薛绍彭留意笔札米元章谓笔不可意者如朽竹篙舟曲筯哺物此最善喻然则古人未尝不留意于此独率更令临书不择笔要是古人能事耳【癸辛杂识】
　　翰林碎言
　　胸中有书下笔自然不俗坡诗云退笔如山未足珍读书万卷始通神此言良是
　　为书之妙不必凭文按本妙在应变无方
　　行行要有活法字字湏求生动
　　有功无性神彩不生有性无功神彩不实兼此二者然后得齐古人
　　笔正之说真格言也笔正则古人笔法皆如吾手矣侧锋取妍钟王不传之秘濡豪之次法与锋合然后运笔无非法也
　　捉笔在手便湏运意不可妄落一笔才落便想第二笔合作如何下
　　偶写一字不成湏于众碑中寻之若无即出意自造不可轻易率然而作
　　作字湏是滑熟不可生硬如顔如栁初未尝有生硬之笔
　　先识此字书则得之素与相忘必难描摹临书最有功以其可得精神也字形在纸笔法在手笔意在心笔笔生意分间布白小心布置大胆落笔
　　左者右之右者左之偏者正之正者偏之以近为逺以逺为近以连为断以断为连笔近者意逺笔逺者意近字湏因其近似而习之平日杂书纸则有意存之可省以得之字防碑帖须象运笔又须挹其气象随所寓成形结字得形体不如得笔法得笔法不如得气象学字如女子学防掠惟性虚者尤能作态度
　　行书非草非真兼真谓之真行带草谓之行草篆添减篆长匾　只学一家书学成不过为人作奴婢集众长归于我斯为大成【书法钩】
　　元
　　元郑经枃衍极
　　至朴篇第一
　　至朴散而八卦兴八卦兴而书契肇书契肇而篆籀滋飞天八防以前不可得而详也皇极以前其变五矣其人亡其书存古今一致作者十有三人焉予生千载之下每览昔人残铭断碣未尝不为之歔欷而三叹也在昔结绳之政始分龙穂之章中辍于是苍史字出仰观俯察以造六书通天地之幽秘为百王之宪章非天下之至精其孰能与于此若稽古大禹既平水土铸鼎象物勒铭告成而功被万世三代之末周籀蔚有竒秀篆攸祖孔子采摭旧作缘饰旧文天授其灵剏物垂则吕政暴兴天人之道壊乱极矣李斯者适际其时陶埏偃仰専名擅作悉燔旧章天下行秦篆矣程邈亦参定篆文増衍佐趋时便宜蔡邕鸿都石经为古今不刋之典张芝钟繇咸得其道伯英圣于一笔书元常神妙于铭石王羲之有髙人之才一发新韵晋宋能人莫敢讐儗李阳冰生于中唐独蹈孔体潜心改作过于秦斯张旭天分极深浑然无迹顔真卿含光大为书统宗其气象足以仪表衰俗五代而宋奔驰崩溃靡所底止蔡襄毅然独起可谓间世豪杰之士也呜呼书其难哉文籍之生乆矣能书者何濶希焉盖夫人能书也吾求其能于夫人是以难也今予得其人而不表章之使来者无所取则以至乎书道之妙予则有罪也厥今区夏同文奎壁有烂异能间作黼黻皇猷三代以还莫此为盛大比之制已兴保氏之教必立草茅论著或者有取焉尔
　　书要篇第二
