<!-- { "loadSidebar": true } -->
　　鲁峻碑隂　凡三列下一列漫灭存者二列每列二十一人前有故吏四人余称门生最后一人称义士凡四十二人皆有郡县名字及出钱之数碑载门生汝南干商沛国丁直魏郡马萌勃海吕图任城吴盛陈留诚屯东郡夏侯等为之作諡立碑两列中干丁马吕吴皆在惟诚夏侯二人无之姓名葢在第三列隶续有鲁峻断碑隂跋云所存其下之四横每横二十有四人凡九十有一人书姓字而不名惟徐袁二人有郡藏碑者以为鲁君碑隂虽无所据度其石之广适与鲁碑合又字体与鲁碑相类若无可疑今按此隂凡三列隶续所载乃有四横今存者四十四人而乃有九十一人又皆书姓氏而不名无故吏门生义士之称亦误以他碑之隂为鲁峻耳此隂至今尚存洪氏何以未见
　　李翊碑　　熹平二年　字原云在渠州今四川顺庆府渠县无额按碑翊拜汉广属国侯碑式云碑十行行四十一字
　　李翊夫人碑　字原云在渠州　无额碑式云有穿文十二行行三十六字叹曰别作行穿在最后二行隶释云广汉属国侯夫人碑李翊之配两碑欧赵时皆未出
　　宗俱碑　　熹平二年　字原云在邓州　额题云汉司空宗公碑六篆字为二行碑图云穿在文中凡三行各废三字其文二十行行四十字隶释云碑之文皆已残缺惟名字郡邑父祖独存而官秩尚可见
　　宗俱碑隂　额题云门生立碑人名六篆字隶续云正碑甚刓灭碑背所损却不多上下凡四横
　　杨淮碑　　熹平二年　字原云在兴元府即今陜西汉中府无额碑首行云故司隶校尉杨君厥讳淮隶续云绍兴中此碑方出欧赵皆未见之碑云杨君厥讳淮葢以厥为语助又云大司隶孟文之元孙也大司有石门颂亦曰杨君厥字孟文今古皆以厥为孟文之名得此始知其非华阳国志孟文名涣淮者涣之孙
　　张普题字　　熹平二年　字原云在嘉州即今四川嘉定州墨寳云磨崖在洪雅县　碑式云凡七行六十七字字大小疎宻不等多者十六字少者九字隶续作米巫祭酒张普题字跋云字画放纵欹斜略无典则乃羣小所书以同时石刻杂之如瓦砾之在圭璧中也复斋碑目作张普施天师道法记
　　娄夀碑　　熹平三年　集古録云光化军干德县图经载此碑景祐中余自夷陵贬所再迁干德令按图求碑而夀有墓在谷城界中余率县学生亲拜其墓见此碑在墓侧遂据图经迁碑还县立于勅书楼下按宋置光化军领干德县熈宁中军废改干德为光化县今与谷城县俱属湖广襄阳府　额题云儒娄先生碑六篆字为一行隶释云所篆娄字颇异图经谓之翟先生碑欧阳公问之王洙原叔以李阳冰篆文证之始知先生为娄姓碑图云穿在文中三行之内所废者六字凡十三行行二十五字予家有双钩本得之寒山赵氏曽见一拓本于鬻古之家剪而贴之每行四字失去首二行今不知所归矣
　　娄夀碑隂　隶释云可见者五十四人漫灭者四人余葢南阳人也此碑在光化而欧赵不云有隂初若可疑葢汉人立碑多有隂徃徃椎拓者略而弃之好古之士身在他壤无自而知也娄先生南阳人而此有叶令又其间姓娄之可见者十有二人以前碑合之大小与中穿适相等然后知为娄君碑隂决也按此碑欧阳公亲立于勑书楼下非身在他壤无自而知者乃不言其有隂则此隂为可疑恐亦如鲁峻碑隂误以他碑之隂合之也而洪氏碑图又云碑隂十五行若亲见有隂者今碑已亡无从考证姑存其疑
　　繁阳令杨君碑　　熹平三年　集古録目云在阌乡杨震墓侧　额题云汉故繁阳令杨君之碑九篆字为三行碑式云有穿碑十八行行三十字集古録云首尾不完文字磨灭碑云君遭叔父太尉薨又云富波君之子按汉书杨震子牧为富波相君乃牧子也叔父太尉者秉也惜其名字不可见
　　繁阳令杨君碑隂　碑式云二十一行每行六人穿在第一第二列之间隶释云凡百三十人不书郡邑皆繁阳之人也集古録有此碑隂而不知为何碑之隂跋云凡一百三十一人有称故吏者故民者处士者故功曹史者故门下佐者而文字磨灭仅可读其姓名字俱完可识者八十三人其余或在或亡葢后汉杨震墓域中碑也金石録云其曰故吏故民故功曹史故门下佐者繁阳令碑隂也
　　耿勲碑　　熹平三年　隶续云在成州同谷县成州即今巩昌府成县同谷县今废地入成县　无额碑首行云汉武都太守右扶风茂陵耿君讳勲字伯玮隶续云造碑之人即李翕天井碑中西部道桥掾李□熹平元年李翕尚在武都次年三月耿君到郡似是继翕者字原云字与郙阁颂相类乾道间方出
　　周憬功勲铭　　熹平三年　集古録目云在韶州乐昌县昌乐泷上周君庙中隶释云今碑在韶州张九龄庙中　额题云神汉桂阳太守周府君功勲之纪铭十四隶字集古録云神汉者如唐人之圣唐云尔葢当时己为此语而史传他书无之独见此碑也碑式云文二十一行行四十二字后有余石韶州图经云郭苍文按碑曲江长区祉与邑子故吏龚台龚雒郭苍等命工建碑于泷上勒铭公功苍亦命工建碑者非撰文之人图经之不足信如此寰宇记云泷上有太守周昕庙金石録引曲江图经云周君名昕集古録前跋惜不见其名后跋云国子监直讲刘仲章云名暻碑刻虽阙尚可识也集古金石二録俱作桂阳周府君碑天下碑録作桂阳太守周使君碑
　　周憬碑隂　碑式云上一列二十二人下一列前空七行所题者八人又空六行刻工师姓名
　　石经尚书残碑　　熹平四年后汉书灵帝纪云立于太学门外水经注云立于太学讲堂前洛阳记云太学在洛阳城南开阳门外　隶释云盘庚篇百七十二字髙宗肜日篇十五字牧誓篇二十四字洪范篇百八字多士篇四十四字无逸篇百三字君奭篇十一字多方篇五字立政篇五十六字顾命篇十七字合五百四十七字广川书跋记尚书存二百三十六字视隶释所载尚不及其半今藏北海孙氏者仅盘庚篇三十余字矣
　　石经鲁诗残碑　　熹平四年　隶释云百七十三字魏唐国风数篇之文也又有一二十余字零落不成文惟有叔于田一章女曰鸡鸣八字可读其间有齐韩字葢叙二家异同之説
　　石经仪礼残碑　　熹平四年　隶释云四十五字皆大射仪之文也石磨灭字画比他经不明白隶续云一八行上下皆糜碎行多者六字少者二字聘礼之文也前五行乃使还反命之仪后三行乃出聘遭丧之仪一十行二十字士虞礼之文也漫灭泰甚仅有数字隠隠可认非板本寻绎安能得之因知此碑每行七十三字鸿都遗刻独此最为难解
　　石经公羊残碑　　熹平四年　隶释云三百七十五字自隠公四年至威公元年及哀公十四年之文也所书者皆是公羊氏传辞而无春秋正经又有顔氏説石文断续不可考绎葢严顔异同之辨也东观余论云其末曰谿典谏议大夫臣马日防臣赵防议郎臣刘郎中臣张文臣苏陵臣傅桢杂杂字未详谿上缺当是堂谿典也愚按议郎臣下阙二字疑是蔡邕名
　　石经论语残碑　　熹平四年　隶释云九百七十一字前四篇后四篇之文也每篇必计其章终篇又总其字又载盍毛包周有无不同之説广川书跋记论语存三百五十七字视隶释所载不及三之一今藏北海孙氏者仅为政篇七十余字尧曰篇二十余字东观余论云论语之末题云诏书与愽士臣左立郎中臣书上臣下皆缺当是著书者姓名或云此即蔡邕书姓名既亡无以辨之独刻者陈兴姓名甚完按隶释所载郎中臣下有孙表而无书字
