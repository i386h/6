<!-- { "loadSidebar": true } -->
　　国朝如祝京兆希哲师法极古博习诸家楷书骨不胜肉行草应酬纵横散乱精而察之时时失笔当其合作遒爽絶伦平生见此公墨迹惟金山寺石刻碑写张説诗及余家藏写阮籍咏怀诗焉草法通神无可拟议文太史具体黄庭而起笔尖防病在指腕虽严端不废未见岿峩磊落之姿王贡士盘旋虞监而结体甚疎虽烂然天真而精气不足晚年行法飘飘欲仙吾乡陆文裕子渊全仿北海尺牍尤佳人以吴兴限之非笃论也数公而下吴中皆文氏一笔书初未尝经目古帖意在佣作而以笔札为市道岂复能振其神理托之豪翰图不朽之业乎【莫廷韩集】
　　明董其昌评书
　　顔清臣忠义大节唐代冠冕世人以其书传蔡元长书法似米南宫以其人掩书两伤厥美在人自择耳黄长睿评张从申书出于北海赵子固又以北海学子敬病在攲侧若张从申即无此矣然张从申书实似北海之法华寺碑而北海出竒不穷故当胜之余常谓北海如象右军如龙世必有肯余言者【戯鸿堂帖】
　　东坡先生书世谓其学徐浩以余观之乃出于王僧虔耳但坡用其结体而中有偃笔又襍以顔常山法故世人不知其所自来即米颠书自率更得之晚年一变有氷寒于水之竒书家未有学古而不变者也
　　杨景度书自顔尚书怀素得笔而溢为竒怪无五代衰薾之气黄米俱宗之书谱曰即得正平须迢险絶景度之谓也
　　素师书本画法类僧巨然巨然为北苑流亚素师则张长史后一人也髙闲而下益趋俗怪不复存山阴矩度矣
　　邢子愿侍御尝为余言右军之后即以赵文敏为法嫡唐宋人旁出耳此非笃论文敏之书病在无势所学右军犹在形骸之外右军雄秀之气文敏无得焉何能接武山阴也虽然其可传者自成一家望而可知为赵法非此则鲜于康里得并驱翰苑矣
　　明邢侗名人书法评
　　赵文敏一代清士正行功力极尽无加草书唯带偏俗若增朗朗超着便是羲献入林更胜国至今文徴仲差可比肩祝京兆资才迈世第頽然自放不无野狐王贡士宠秀发天成清池惠风加以数年未见其止周天球秃颖取老堂堂正正所乏佳趣王百谷遒美不凡未合古法纵横前代得笔得韵吾闻其语未见其人【来禽馆集】
　　明项穆评书
　　夫自周以后由汉以前篆隶居多楷式犹罕真章行草趋吏适时姑略上古且详今焉夫道之统绪始自三代而定于东周书之源流肇自六爻而盛于两晋宣尼称圣时中逸少永宝为训盖谓通今防古集彼大成万亿斯年不可改易者也苐自晋以来染翰诸家史牒彰名缥缃着姓代不乏人论之难殚若品格居下真迹无传予之所列无复议焉盖闻张钟羲献书家四絶良可据为轨防爰作指南彼之四贤资学兼至者也然细详其品亦有互差张之学钟之资不可尚已逸少资敏乎张而学则稍谦学笃乎钟而资则防逊伯英学进十矣资居七焉元常则反乎张逸少皆得其九子敬资禀英藻齐辙元常学力未深步尘张草惜其兰折不永踬彼骏驰玉琢复磨畴追骤自云胜父有所恃也加以数年岂萍语哉六朝名家智永精熟学号深矣子云飘举资称茂焉至于唐贤之资禇李标帜论乎学力陆顔蜚声若虞若欧若孙若栁藏真张旭互有短长或学六七而资四五或资四五而学六七观其笔势生熟姿态端妍槩可辨矣宋之名家君谟为首齐范唐贤天水之朝书流砥柱李苏黄米邪正相半总而言之傍流品也后之书法子昻正源邓俞伯机亦可接武妍媚多优骨气皆劣君谟学六而资七子昻学八而资四休哉蔡赵两朝之脱頴也元章之资不减禇李学力未到任用天资观其纎浓诡厉之态犹夫排沙见金耳子昻之学上拟陆顔骨气乃弱酷似其人大抵宋贤资胜乎学元手学优乎资使禀元章之睿质励子昻之精专宗君谟之遒劲师鲁直之悬腕不惟越轨三唐超踪宋元端居乎逸少之下子敬之上矣明兴以来书迹杂糅景濂有贞仲珩伯虎仅接元踪伯琦应祯孟举原博稍知唐宋希哲存礼资学相等初范晋唐晚归怪俗号为恶态骇诸凡夫所谓居夏而变夷弃陈而学许者也然令后学知宗晋唐其功岂少补邪文氏父子徴仲学比子昻资甚不逮笔气生尖殊乏蕴致小楷一长秀整而已寿承休承资皆胜父入门既正克绍箕裘要而论之得处不若祝丰之能邪气不染二公之陋仲温章草古雅微存公绶行真朴劲犹在髙阳道复仅有米芾之遗风民则立纲尽是趋时之吏手若能以丰祝之资兼征仲之学休承之峭健寿承之风逸不几乎欧孙之再见耶若下笔之际苦涩寒酸如倪瓒之手纵加以老彭之年终无佳境也【书法雅言】
　　李日华评书
　　古人作一段书必别立一种意态若黄庭之淡简逺乐毅之英采沈鸷兰亭之俯仰尽态洛神之飘飖凝伫各自标新拔异前手后手亦不相师此是何等境界断断乎不在笔墨间得者可不于自已灵明上大加淬治来
　　米南宫书大小天马赋有掣啣辔不受羁束之气山谷注李伯时所冩天闲六马赞矜栗耸峙如就驾銮舆排仗阊阖蓄千里逺迈之意而不敢逞若坡翁作马劵与李方叔则高朗卓荦宛然龙騋步骤延颈颙目以顾草泽之羣三公笔墨变化往往随事注精以展其妙如此【紫桃轩杂缀】
　　明娄坚评书
　　草书不难于放纵而难于简澹逸少书见于阁帖者宜其为百代所宗也独张怀瓘之论小异此与文皇过贬子敬或皆未足全凭耳伯高藏真相继以狂草名世张书不多见所见或多赝本米元章以伯英虎丘帖谓本伯高差可髣髴素之自叙虽姿态纵逸而法度森然比之晋人独少韵耳米论真书防不满于顔柳挑踢即此可以论草书矣自鲁直极推杨少师往往以奴书为诮而晋唐典刑未免扫地宋人之草惟薛道祖谨守前规元章临本时露本色盖草书之法自是几不传于世矣今人薄解怒张便自号为颠素人亦以是称之如祝京兆笔力非不矫矫求之伯高藏真尚多乖少合况于晋人之逺韵乎予少而好书尤耽于草颇从淳化太清窥见古人之槩然恨刻本止存形模絶无神采平生见苏米真迹虽率意之笔亦自烂然世人遂欲以赵吴兴压之此似是而非吴兴胜场当在小楷其最合作亦非若今世所传石本也然此三君子者特多真行未覩其草草书独藏真题曹娥绢本后小字运笔如游丝最为竒迹又见逸少十月廿七数行乃知古今人不相及若经尘刼此或谓唐人双钩则不可知要必非后之君子所辨耳
　　王防稽善学篆籀者也顔平原善学羲献者也晋帖传者要为不可思议唐帖有赝有临其真者固难髣髴也宋元名迹幸获覩真苏则沈着之中乃见妍姿米则逸宕之外自觉淹通蔡整而媚人巧已极黄秀而劲自得为多吴兴小楷深稳多姿行草自是入能气韵不无近俗然后之继作未见其伦目以迈宋相也举肥矣【学古绪言】
　　明范钦评书
　　书法晋以下业有定评盖烂然举也国朝颇逊于古所称建帜艺林者篆李长沙乔太原署书詹孟举行草宋仲行端木孝思祝希哲章草宋仲温八分龚圣与文征仲小楷仲温与征仲皆名家宋昌裔李昌祺沈民则程南云诸英非不奕奕以言对垒难矣成来尚正书姜立纲拥肿痴浊大类算子世顾好之递相宗习迩年陈方杨马草书视解大绅沈文明张汝弼尤怪诞乃攘臂驰鹜说者以病匄偷儿僵蛇曲蚓目之然乎【天一阁集】
　　明沈德符评书
　　国初能手多黏俗茟如詹孟举宋仲温沈民则刘廷美李昌祺辈递相模仿而气格愈下自祝希哲王履吉二君出始存晋唐法度然祝劲而少偏王媚而无骨文征仲法度有余神化不足张汝弼乃素师之重儓丰道生得淳化之优孟文休承小禅防律周公瑕槁木死灰其下琐琐益所不论矣今书名之振世者南则董太史宰北则邢太仆子愿其合作之笔往往前无古人【野获编】
　　明周之士书家评
　　国朝书家自京兆而后当推征仲擅代楷法出之右军圆劲古淡雅不落宋齐蹊径法韵两胜人也王履吉宋仲温宋仲珩次之陆子渊丰考功沈华亭徐元玉李祯伯又其次者也至若詹希元吴寛杨士竒黄翰张天骏陈白沙胡文穆杨升庵陈道复周公瑕罗洪先王谷祥文嘉莫云卿俞允文辈亦自赫赫取名一时虽各具一长然而质既钝滞学复不能兼通求其备精众善追迹古人则已难矣
　　近代邢子愿书研精二王笔法恒髣髴十七帖意即其卷素所书亦多述王帖可谓极意临摹者矣宋齐而下书法衰飒晋魏风轨埽地者已非旦夕之故乃公独裒然辟除陋习追迹逸少亡论其精诣谓何即其矢志则已超人一等矣韩昌黎以文章振起八代之衰其此之谓乎
　　华亭董宰擅名词赋博通六艺于六体八法靡所不精即今海内学士大夫莫不盛推其诗文书画为三絶今观其书出乎苏入乎米而丰采姿神飘飘欲仙董为余恩师余不敢阿其所好即其搨有鸿一帖搨成而中原争相传冩吾盖不知其门臬更几鐡限矣黄贞夫书媚不掩骨韵能成法钟云多力丰筋者胜贞夫有焉黄慎轩书老于笔而深于学挥运所及辄自成体云卷雾収令人心醉朱康侯书晚起翰墨学本渊源如洛阳美女顔色奕奕艳絶赵梦白书沈浑鸿博秀色可餐邹彦吉肥不剰肉王百谷瘦不露骨陈眉公雅而有致俱是一时书家别若祝世禄书亦有风致但笔多任意法有出入可备书家禅种詹景凤书酷仿狂素亦为可观而笔落蹊径终为幻怪牛鬼蛇神酒肆物耳【防鹤堂墨薮】
　　屠隆书家评
　　国朝书家当以祝允明为上今之人不啻家临池而人染翰然无敢与希哲抗衡也
　　文征仲以法胜王履吉以韵胜然文之书画有亲藩中贵及外国人虽遗以隋珠赵璧而欲购片纸只字平生必不肯应此文之名益重于世宋仲温仲珩当与王文并驾之四子者亚于祝者也
　　陆深沈度徐元玉李应祯吴寛五人其又次者也杜环沈粲杨士竒李昌祺胡文穆曾棨李时勉陈敬宗吴余庆衞靖魏骥徐有贞刘珏张汝弼黄翰张天骏浦显卲文敬詹和钱漙钱博陈白沙任道逊王守仁金琮周伦张电凌晏如许成名许宗鲁朱九江王慎中杨慎罗洪先陈鹤杨珂罗鹿龄吴维岳陈道复王同祖袁襄王谷祥文嘉陈鎏陆师道彭年许初王姬水张凤翼王穉登邢侗俞允文莫云卿朱子价黎惟敬梁思伯汤焕吴大礼陆万里其又次者也
　　朱孔旸姜立纲皆掾史笔所谓南路体也马一龙用笔本流迅乏字源浓淡大小错综不可识折看亦不成章况多俗笔方元焕张书绅苏洲皆近时书中恶道也马负图狂翰亦有习者既贻讥大雅终非可久王逢年本有笔而杂用之遂不成家之数子者书不足法也






　　六艺之一録卷二百八十六
<子部,艺术类,书画之属,六艺之一录>
　　钦定四库全书
　　六艺之一録卷二百八十七　钱塘倪涛撰
　　歴朝书论十七
　　宋朱长文墨池编
　　始予年十嵗时家君尝教以顔忠烈书日临一纸夜则内诸庭家君亦颇悦之后益长则学为大经慕前人着文辞至于少隙无它嗜好以书为事顾存心不専而未得良师口传指授故卒不至于成既冠属疾坐卧牀箦间书多则勌由是笔愈拙然其心亦弗忘焉间因阅古人言书论诀者或丛猥或离拆或谬误窃病其难省乃刋定裒冩以义相别又以所着附成二十通目曰墨池编以藏于家噫戏谑博奕君子犹不罪焉矧于书乎览者毋吾之多爱也然古之言书者多吾力不能尽得据其有以次之异时尚得傅益或后之君子为吾补焉治平三年丙午冬十月初五日呉郡朱长文序
　　字学门第一
