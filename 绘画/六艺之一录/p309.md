<!-- { "loadSidebar": true } -->
　　第二卷　张有道书变章法创今草为古今第一昔人谓其如清涧长流萦洄崖谷交龙骇兽奔腾拏攫今此诸帖法具有之米元章以真迹乆絶疑为长史书恐长史不便解此耳书词祖希时面祖希张元之也与大令同时其结体小疎亦在山隂之下余尝疑其为大令书又以为张融思光巵言载之甚详八月一帖自古雅米元章黄伯思谓崔子玉为唐人书无所据谓钟元常宣示帖为右军临书白骑遂帖为大令临书长风帖为逸少少年时书却琅琅可据虽然买王得羊尚可况赝元常真右军大令哉皇象文武帖冩东观校书郎髙彪送第五御史箴语后一表云是唐人书亦以章法类有道八月帖耳书赋称其龙蠖蛰起伸盘腹行书断称其沉着痛快才力似蔡邕而妖冶不逮肩吾品以上下葛洪谓之书圣然哉张茂先王茂宏一时名臣然俱入能品二帖风棱髙利雅亦相当元子有真淳之称似未若虎儿恨不及见耳王氏诸彦无非上乗所谓触目琅玕宁独风范世将两表评者谓得元常心印　廿四日帖为髙平三世豪翰评者谓方回卓健逸发骩髀亷棱独表光絶览之故当尔尔卫公自夸得伯英骨与索靖一台二妙似不及索安石虚和流动着品不弱帖所云道民者五斗米道也皇恐再拜政是佞其师尊耳米颠不知便谓非真亦轻于持论矣书法至魏晋极矣纵复赝者临摹者三四刻石犹足压倒余子诗一渉建安文一渉西京便是无尘世风吾于书亦云张华称丞相王珉称司徒卫瓘位至太保止称尚书令皆王着不读书故也
　　第三卷　庾元规书媞子江淮间呼母为媞书箱计是奉母作此人乱天下不下桓元子但才不足耳翼旣蹇蹇书法亦古雅苐欲遂比野鹜得邪按啓事似上陶太尉者沈嘉字长茂窦臮评其势捷而疎鸷击失中杜预二帖米元章黄伯思以书辞疑之过矣晋语虽不俗故大不可解伯思又谓刘超笔与元帝近因絶外交不应复有此帖絶外交语出自窦蒙然谓其一帖三行存者或即此耳徽操涣凝皆逸少子鳯毛郁然懐祖乃有书名坦之不闻箕裘也今法亦是小拙司马攸即齐王也见能品赋云突兀嵩华参差牛斗许之至矣刘之御史中丞代王子敬题太极殿榜者赋称元宝刚直两王之次以僻故不能书其索征西前一帖章法纯古虽经摹勒银钩宛然刘穆之评者比其类昂藏謇谔之士纪札诚可疑所谓俗语也张翼逸少叹小人乱真者临仿乃有余自运不足王敬豫导之子见能品陆士龙以下书不甚着羊敬元孔彦琳皆入妙品评者谓羊槭若严霜之材婉如流风之云谓孔如飞流悬沫吕梁之水工力故不如羊耳僧虔两帖结法与王琰乞江郢帖同端雅之极用掘笔时办此耶此卷前辈评驳甚众要之不足论其笔法非后人可及也独题庾亮为元亮沈嘉为沈长刘瓌之孔琳之王昙首皆去其一名谓杜预司马攸卞壸刘穆之王僧虔为侍中山新沓为太守王廞司徒左长史也目为司徒山新沓杜征南司马献武王索征西晋人也谢庄宋人也皆列庾太尉王海陵间着不学至此何三馆诸公不一纠正
　　第四卷　梁王筠沈约书诸书谱不载王结法殊散缓沈差有意耳阮交州在上下品行草入妙窦赋比之激溜悬磴垂条晩青张懐瓘云研行草出大王若飞泉交注奔流不息赫赫跃迅此帖信有之黄长睿槩疑非真过矣萧确者邵陵王子窦称其寛而壮赊而密绰约文质天然超逸所书孝经一则耳真伪未可辨也萧思话庾品下上此帖亦佳梁武帝甚重萧子云肩之妙品今所书列子虽志在古雅如十月冻蝇何足师尚张怀瓘曰当世多影效子云肥钝无力者悉非也此本定赝作不然石本翻易失真出师颂故应佳恨未之见耳长睿谓禇河南谪潭府时无侍中姓薛者又谓山河帖是枯树赋中录出者虞永兴大运帖欧阳率更此年帖是碑刻中录出者真书家董狐也率更行草圉圉寒俭吾未敢服膺懐瓘乃谓其跌宕流通惊奇跳骏不避危险示之二王可为动色羊薄以后畧无劲敌岂吾见其杜德机耶夫欲以残缣防石寂寥数行而尽千古士难矣徐峤之浩父赋述称其姹钟门逶迤王后陆柬之吴郡人书防入妙品谓其工于仿效劣于独防今二帖与薛稷帖皆佳李北海翩翩自肆虽行草不同亦云麾笔也陈逵晋人为中郎将今列之陈薄绍之宋人为丹阳尹与羊欣齐名今列之唐王着真村老开卷便供胡卢
　　第五卷　为苍颉夏禹孔子史籀李斯程邈宋儋卫夫人古法帖隋朝帖智果帖梁武帝评书及何氏二帖蔡琰我生一帖敬祖一帖孤不度德亮白二帖懐素右军一帖张旭晩后得足下二帖无名氏移屋及意适二帖着亦以时代错杂真伪难辨故别为一本耳颉文科斗祝融碑神禹碑絶无此法至史籀皆伪作无疑黄长睿谓李斯田畴一帖乃李阳冰明州刺史裴君纪德碑语其字体亦当尔谓程邈所作隶书今汉碑中字此为伪搆果也宋儋开皇中人仕至校书郎窦蒙评其祖钟而体流着亦不晓邪智果书梁武帝评乃袁昂疏有梁武答诏耳书辞不同者深山道士帖为栁产疏为袁崧舞女仙人为萧思话疏为薄绍之龙跳虎卧帖为梁鹄疏为韦诞疏不载王右军评辞及遗李镇东程旷平桓元范惟均孔琳之帖不载孟光禄何者为正耳吾尝怪其訾子敬薄伯英以为未当何氏者长睿谓不知何氏以为欧阳率更亦以其书法近之耳敬祖一帖以为子敬语法俱似之或是好事摹其书若圣教序之类孤不度德二帖字极与子敬帖中章草相同而差小移屋二行遒飘逸及意适帖俱絶佳后有羊欣二字是欣书也
　　第六卷　为右军书开卷顿尔神豁米元章黄长睿谓适得书至慰驰悚耳皆近世不工书者伪作中间结体小疎韵度落凢时或有之谓尽伪作则吾不敢惟殷生帖浅法促为不得真耳然亦非郗愔书也七儿帖为之一慨甫过知命防娶都毕种种球琳至劣者犹是道韫郎便堪乐死何必阿述始尔飘然与周益州诸帖意极佳问君平子云后然汶岭游目终否愿素山川济胜须种夙根耳景风帖谓是贾曽送张恱文唐人集右军书者果也庾子嵩逸少伯父行今称子嵩似亦无害彦国老不得尔晋人固字其父况他人乎昔人谓右军内擫大令外拓此大凢也元章诸君子泥之故右军笔稍大者渉放者皆定其非真迹不知此公龙爪金错变化万端区区蠡管求之毋乃为永和诸贤笑地下乎
　　第七卷　右军书多神妙都下帖当今人物眇然而艰疾若此令人短气慨览今昔末运所乗贤俊并坠致足摧感黄伯思谓初月至前从洛帖皆伪毫髪惝恍间非吾识所能辨也皇象帖杨用修谓勿勿非勿三也系石笔误然此三字甚明恐是三思之三因促还皇象草故止之勿三耳承足下还来帖后有释智永字流放无一笔鐡门限法或云是智永临右军书亦非也帖尾谨此代申不具非晋人尺牍语智永自作无疑自慰毒热二帖云唐文皇临本当别有据小园子帖米谓大令书似也右军父子俱在神品安得不交有结法岂因展笔小纵便尔致疑当由内擫之言误之耳七十帖游目汶岭又复谆谆必欲果此一段奇事然自谓年垂耳顺作书后不乆当遂之岱矣不唯西游未果汶岭即岷用古字杨用修辨之甚详
　　第八卷　昔人谓死罪帖足下各如常帖为非右军书蒸湿帖大令代父书吾皆不辨然淡闷干呕咸古字须右军乃解作此蒸湿帖固一二有大令风又焉知非羲之偶为之邪凝操徽涣咸有家学何据定为子敬代笔也不去人间而欲求方外此或速弊是际竟语慨然慨然
　　第九卷　大令书神情散朗姿态超逸有御风餐霞之气令人作天际真人想一时羊中散辈相推尊之光腾踔几掩乃公梁唐二帝拟之河朔少年又辱之饿要之文武之政耳卷中奉对帖是郗家离婚后语雅非敬懐不能作宋司空识遂累大雅元度帖翩翩敬笔苐帖辞曰仁祖欲请为军司谢仁祖卒时敬方十三不应便及时事长睿辨之极当但结法不类右军恐方回书耳薄冷益部二帖米辨为欧阳率更其险劲率更手也如非六朝后尺牍语何长睿书不及米持论徃徃胜之者米以法黄以事差覈耳
　　第十卷　大令书吾当托桓江州疾不退至分张帖元章诸君子谓为长史藏真赝迹吾不能辨苐谓长史藏真去此尚三舍耳合观伯英草与此结搆同恐是大令创草黄长睿所谓崇虚观建自宋明帝泰始四年以此证书之譌亦得之然书笔郁劲遒发纵出自余子亦以为快也大令似不分右军吾不知之习右军者自虞永兴禇河南后不能得一笔大令笔徃徃落李北海赵吴兴及迩时祝京兆手腕指间当自有神物司之敬安能强哉小只园主人王世贞跋以上三十一条皆诸本所删者今依瑚网本补足之
　　右弇州山人藁
　　诸家法帖书论
　　第一卷
　　卫巨山云汉兴而有草书不知作者姓名至章帝时齐相杜度号善作草是章帝时已有草书矣然千字文者乃梁武帝得王羲之所书千字使周兴嗣以韵次之时南平王伟令萧子范亦制此文蔡逺浪释辰宿一帖兴嗣文也岂得为汉章帝之书邪欧阳文忠以谓前世学书者已有此语不独始于羲之今急就篇之类尚有存者其词髙古读之不问可知为汉人之文与兴嗣所作殊不类也文忠此说殆亦可疑【淮海集】
　　第二卷
　　晋武帝王浑王戎王衍郗愔陆统桓温陆云谢安谢万等十四帖武帝王戎书字有篆籀体气象奇古墨色如漆内郗愔一帖即阁本法帖所录者昔使王着取溥家书与阁下书杂模此卷中独取愔两行余在所弃【寳章待访录】
　　第三卷
　　陆士衡平复帖其书极似索靖笔法始知阁帖所刻陆士云书亦后人为之陆更古也【清河书画舫】
　　第五卷
　　法帖第五卷有斯篆十八字米南宫云未知何人书黄秘书着法帖刋误云案其文乃李阳冰篆王密所撰明州刺史河东裴公纪德碣中字米云不知何人书盖未见此碑也校书考古精确类此然秘书又云自苍颉至程邈书皆伪史籀书传后世者岐鼓耳今此书云州裴易德系字殊无三代体与其辞皆唐人笔亦为未尽盖所为史籀书者即此碑额中字也乃碧落碑第二字唐字也阳冰最爱碧落碑故用之秘书以为字殆未考尔州琶惠三字皆在系即纪字之半但无易字疑以明字叠而成之特以大为小岂秘书却未考此碑之额耶若谓字无三代体与其辞皆唐人笔亦可为精鉴矣【攻媿集】
　　凡称古文者皆苍颉遗法也古文虽非科斗书而世常谓之科斗者以其类蝌斗尔此帖题曰苍颉书而了不与科斗相类乃近大小二篆盖可疑也【秦淮海集】鲁司防仲尼书者吴季子墓铭也铭在季子墓上其字皆径尺余唐张从申记云旧本湮没开元中元宗命殷仲容摹搨其书以传至大厯中萧定又刻于石此小字者盖后人依效为之者也欧阳文忠公谓孔子平生未尝至吴以史记世家考之其厯聘诸侯南不逾楚推其歳月踪迹未尝过吴不得亲铭季子之墓又其字特大非古简牍所容然则季子墓铭其真者犹疑非仲尼书又况依仿为之者欤【秦淮海集】
　　史籀之迹惟岐阳石鼓文李斯之书惟泰山诏为真迹二世诏峄山之碑近世传者出于徐常侍夏英公家自唐封演已疑非真杜甫直谓野火焚枣木传刻耳不知此谓史籀李斯二帖者何从得之也今汉碑在者皆隶字而程邈此帖乃是小楷观其气象岂敢遽信以为秦人书【秦淮海集】
