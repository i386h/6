<!-- { "loadSidebar": true } -->
　　契书既作字体悉具其端则篆隶之笔古兼用矣　董彦逺云临淄得铜棺前和外隠起为铭齐太公六世孙胡公之墓惟三字是古余同汉隶乃知书文相变不能逃古但数穷即改自然相合罗泌曰周公之时未改籀已有六书之教孔子之时已改籀尚存科斗之书则明知篆籀并作矣熊朋来云事有用于一时而废后复袭之与古符者多矣黄帝刀布已作小篆葛天之金帛与今隶无异急就章方有波磔钩踢而钱谱所载尊卢太昊至帝喾之金币文及近世掘得周世镜铭皆古篆有钩踢乃知后世所有者上古已有之丹铅总録亦据水经注古棺前和有八分书唐人钱谱太昊氏金尊卢氏币其文有今笔又言在京得太公圜钱在滇得黄帝刀布可验八分不始于秦小篆不始李斯也书契既作字体悉具如岣嵝则用科斗石鼔则用籀书如今之传世文字也至于民庶婚姻之约市井交易之券则从简易止用小篆都敬跋坛山石刻吉日癸巳四字在賛皇县晋衞夫人谓李斯见周穆王书七日兴叹葢指此也永叔谓庆厯宋祁摹之而赵州守将龛其州廨之壁赵明诚以穆王时皆古文而此字小篆疑非其真葢不知古亦用小篆也宋有皇祐五年权郡事李中祐跋宋景濓摹其字重刻蒲阳山房谓吉日字与周淮父卣伯硕父鼎齐镈钟诸款识合明诚已信石鼔不当于此疑之又按宋吴兴施宿谓州廨旧石以政和五年取入内府皆所当知故并着之智曰渔仲谓石鼓有秦权文者亦周时先有此文而秦权用之耳陈懿卜学古余録载李斯字通古少从荀卿学参古文复篆籀书颇知改省作小篆着苍颉九章世谓玉筋篆又谓八分小篆葢此籀文十存其八李斯小篆之祖也渔仲金石略云诅楚文李斯篆按方氏跋以为秦惠文王二十六年石湖亦谓当惠文王之世后百余年东巡泰山石刻则小篆非出于李斯按古实通用大小篆兼有分隶钩踢之笔若专以小篆立体则自斯始耳阁帖载李斯田□耕耨一则米元章亦不知何人书黄长睿考为李阳冰篆王密所作明州刺史裴公纪德碣文篆无铢黍差李阳冰篆最妙得李斯笔意韩退之言李服之授蝌斗孝经汉衞宏官书则阳冰之子也从子腾亦善篆石刻説文字源在滑县
　　古文总目之科斗非谓颛顼所作也苍颉之迹止传藏书台之墓石禹迹则岣嵝紫霄夏县之甎也石鼓籀文也窦公乐书孔壁汲皆周篆也　上古文难识总谓之科斗文字非专以科斗书之如曰炎帝见禾八穗作穗书一作八穗黄帝云书太昊龙书少昊鳯书颛顼作科斗书古应有此然确以何帝所作则不必信矣书史又言文王史佚作虎书武王时作禽书鱼书如鲁恭壊孔子宅得古文夏侯婴掘地得石椁铭叔孙通曰此科斗书直谓其形似耳书史言孔甲盘盂沮诵鸟迹伏羲命子襄作六书今皆无考侯冈龙顔侈哆四目好怪之説也路史言仓帝史皇乃上帝之帝非黄帝史智以上古必已造字而黄帝史亦名苍颉更造六书未可知也上古事逺当推其大槩而听之汉文帝时窦公古文乐书乃周礼大司乐章宣帝时河内女子壊老子屋得古文二篇与汲册书苍颉墓石刻皆称极古苍颉墓在北海号蔵书台阳虚石室有石刻二十八字李斯识八字云上天作命皇辟迭王叔孙通识十二字任昉不信也详考二句乃冦谦之所纂墨帝安和国王禁文也苍颉造字台在开封城北岑参有诗此台其后造乎岣嵝碑在南岳宋嘉定何子一得观摹刻麓书院嘉靖潘叠峰释七十二字今栖霞李临淮家州甘泉书院滇安宁州法华山翻岳麓本庐山紫霄峰有禹刻仅识鸿荒漾余乃□六字此豫章诗话所载也水经注云禹刻与偃余谈言夏县甎为三禹书石鼔文初潜陈仓野中至唐始出贞观中吏部侍郎苏勉纪其事郑余庆取置凤翔之夫子庙而亡其一皇祐四年向傅师得之民间十数乃合大观二年移汴辟雍嵌金其字金人辇至燕剔其金元大德十一年虞集教授得之泥草中始置国学大成门内欧阳修好之而有三疑郑渔仲则谓秦鼔以秦权文识之也杨慎谓晋王右军唐章懐太子甞言之胡世将资古録云蔡京作辟雍取石鼔置讲堂谓周宣王鼔韩愈张懐瓘窦臮赵明诚也谓文王鼔宣王刻诗韦应物也谓成王鼔程琳董逌也虞伯生云鼔北徙留王宣抚宅宅后为大兴府学则沦入济河与金人弃之之説皆不足信今在北雍圣殿仪门金时马子卿谓是宇文时造弱侯以苏绰传魏文十一年狩岐阳考武保定元年又狩岐阳命绰仿大诰则诗体仿诗可知然当时何以不刻年月岂故为此廷后世抑失其一鼔邪李日华曰东坡有手钩石鼓文篆籀全音释备逺胜潘迪等所録凡三百二十五字存
　　以比干墓铜盘为孔子书者法书苑河南志也吾衍郑瑗辨其非以吴季札碑为孔子篆者张燕公张从绅萧定也欧阳永叔秦少游断其非　唐开元中武之奇耕地得铜盘按地志殷太师碣在衞辉府城北都敬使西日记淇县有方石刻殷比干墓四字字径八寸元吾子行定为汉人笔闽南郑瑗井观琐言曰宣和博古多伪齐侯钟晋姜鼎宰辟父敦则真比干盘则伪也汲郡北有比干墓偃师亦有比干墓唐开元偃师人得铜盘其铭曰右林左泉后冈前道万世之藏兹焉是宝予观其文词匀丽不似三代其伪无疑故欧公集古録不收智又按墨庄漫録程唐贾朝孺于凤翔府破商比干墓得铜盘径二尺余中有款识一十六字道君皇帝曰忠贤之墓岂可掘乃罢朝孺退出其槃祁寛曽见之刘袤延仲言比干墓在衞州西山去城数十里有汉唐刻甚多而此云墓在闗中又与开元武之奇同得一铜盘可疑哉季札碑在江阴黄田山下相传阁帖鲁司冦仲尼书是季子墓铭也唐张从绅记云开元中宗命殷仲容摹榻大厯中萧定又刻于石此小者后人仿为之也永叔言孔子未甞至呉或曰言游从孔子记题者臆也秦观曰真季子墓铭犹疑非仲尼书况仿者然张説谢碑额表云孔篆吴札之文秦存展季之陇故诸家因之升庵言吴子二字类小篆延陵之墓四字类大篆谓大小篆三代通行后又云孔子篆比干墓及呉季札墓尚是科斗则升庵未亲见邪陈钜昌云余从曲阜得孔庙翻刻比干碑全类汉隶季札碑今有新刻在云阳南城下则大小篆也
　　先秦之篆诅楚三石　夹漈引方氏跋诅楚者乃方勺泊宅编也勺言巫咸碑在鳯翔府学亚驼文在洛阳刘沈家书同而偏小异史记楚子连熊于名者二十二独无熊相以事考之自成王来未尝与秦难及懐王熊槐苏秦合从而楚为长今碑文熊相率者侯之兵以加临我葢史记误以熊相为槐耳其后五年懐王忿张仪复攻秦故碑云今又悉兴其众以逼我边境是嵗秦襄王二十六年而夹漈谓方氏言秦惠文王二十六年盖自永叔已疑熊槐熊横当秦惠文王及昭襄王时而史记或失之矣彦逺跋大沈故湫渊在安定朝那仁寿中宜居湫水移于始平巫咸河在女丑北祀在安邑巫咸山下临盐水亚駞即滹池在周为沤夷一名水顾野王考其地在灵邱黄伯思以乌駞在乌氏按竹书穆公十一年取灵邱当以灵邱为是曰熊相者楚本熊穴后世以熊为号又以其传自熊霜又谓熊相其间如熊相禖熊相宜僚熊相祈而姓书熊相为芊姓诅盟非一人列国书不主名则称楚以姓也其时则楚顷襄也都敬言吾子行以先秦古器比较不类而宋世诸公爱其笔路无有异论予固不得而论也
　　合刘斯立以验江隣防则泰山李斯之篆为最确矣彦逺曰泰山碑累石固趾以存考其词寴【音亲】【音邻】逺黎民大义着明史作休明陲于后世史作于后世皇帝躬听史作躬圣男体顺史作理顺或皆史误然昭隔内外或谓为融古字相借不然则格与隔不可兼用也陲为边陲若垂后世则当作昔衞宏甞言古一字有两名者就注之御史大夫则大夫也莒公亦曰夫中有大如千人书千千今考礼记檀弓曰夫夫是也庄子曰且而属之夫夫则字葢如此此李斯所得据也大人贯簮为夫则夫夫同文义亦可知永叔集古録言江隣几守官奉符亲到碑下云石顽不可镌风雨所剥止有此数十字而已徐敦立郤扫编曰其后东平刘斯立甞登泰山絶顶其石埋土中似方非方人止榻其一面其三面皆有字而残闇末有制曰可三字于是泰山之篆遂为全篇如寴逺黎史作亲巡逺方黎民施于后嗣作后世昆作后则史误也智按似方非方则似义兴之囤碑孙皓立石颂徳形如鼓呉天玺元年俗谓之囤碑可知古有此制矣碑文寴即亲巡昭融不当作隔皆子长所改岂直秦史误乎今彦逺谓寴为亲邻非也琅邪台苏轼所摹峄山碑郑文宝所刊防稽碑申屠駉所刻之罘则遗文也　苏东坡守高密托庐江文勋磨之石置超然台上有记金石録曰秦琅琊台刻石在今密州其颂诗亡矣独从臣姓名及二世诏书然残缺熙宁中子瞻所摹刻也从臣姓名五大夫作五大大泰山篆亦如此或曰古大与夫同恐不然余家所藏古器款识有周大夫始鼎及秦权铭黔首大安皆用大字葢古人简质凡字防画相近及首同者多假借用之东汉时碑刻尚多如此王元美言琅琊秦刻向谓颂诗已亡余家藏乃宋莒公刻本仅十有七字皆颂诗中语之罘山刻亦秦二世诏也仅存二十一字永叔谓其文与峄泰语同而字画皆异惟泰山为真李斯篆耳或云麻温故学士于登州海上得片木有此文岂杜甫所谓枣木失真者邪水经注又言贑榆有秦刻石去海一百五十歩今迷矣峄山碑在峄李斯篆杜诗云峄山之碑野火焚枣木传刻肥失真或曰魏太武自东平过邹见始皇刻使人排仆之焚在此时永叔曰峄山碑史记不载其字特大不类泰山于氏金石志南京应天府有唐刻峄山碑李处巽説元祐八年邹令张文仲复刻于石置峄隂堂説郛云今峄山实无此碑乃南唐徐摹刻石于长安者郑文宝记自以徐所授模本复刻石于长安国子学都敬曰文宝刻徐氏本其后翻刻颇多申屠駉防防稽碑曰峄山颂淳化间太常博士郑文宝刻于长安泰山颂至元间行台侍御李处巽得刘跂所摹本刋于建业郡庠予考始皇抵越取江岑石刻颂亦斯笔也余乃以家藏旧本摸勒置于防稽黉舍水经注言始皇稽山刻石尚存孙畅之述征书曰斯篆石山石形似空上有金简玉字之书智谓皆影响也郦道元且谓杨子江自芜通山隂何足证稽山秦刻邪杭州绍兴皆有秦望山范云所读何山渔仲云疑在越州元至正初申屠子迪为绍兴推官以家藏刻于路学即今所传也不知其先何从得之然则元美所藏宋莒公刻本可知矣金石志淮安近海有秦始皇碑茅山有秦碑李斯篆
