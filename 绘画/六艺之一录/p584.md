<!-- { "loadSidebar": true } -->
　　真西山书似草草作谛观之乃非草草者虽不全用晋人笔法而亦不出于法之外岂胸次高故落笔便自不同耶然南渡诸公如魏鹤山李心传兄弟书亦往往相似岂亦习尚然耶盖苏黄笔法至是又一变云晦翁书笔势迅疾曽无意于求工也而寻其防画波磔无一不合书家矩矱【震泽别集】
　　明吴寛评书
　　顔鲁公平日运笔清活员润能兼古人之长米海岳则猛厉竒伟终堕一偏之失以孔门方之真有回路二子之别
　　朱文公论当时名书独推君谟书有典刑而谓黄米书有攲倾狂怪之势故世俗甲乙曰苏黄米蔡者非公论也沈啓南得此四书列之深合文公之意遂定曰蔡苏米黄【匏庵家藏集】
　　明祝允明书述
　　书理极乎张王钟索后人则而象之小异肤泽无复改变知其至也遹逮唐氏遵执家彛初焉微区尔我已乃浸阔步趋宋初能者尚秉昔榘爰至中叶大换顔面虽神骨少含晋度九往一居在其躬尚可迩来徒靡从澜倒风下违宗戾祖乃以大变千载典谟崇朝败之何暇哂之亦应太息流涕耳暨夫海滨残赵颠缪百出一二守文之外怪形盈世吾于是不能已于痛哭矣防古数子未足甲乙【虞巙数辈可尔枢邓与诸人无足言】吴兴独振国手徧友歴代归宿晋唐良是独步然亦不免奴书之自列门阀亦为尽善小累固尽美矣饶周之属且亦可观二宋在国初故当最胜【克昌裔】昌裔熟媚犹亚于克宋氏父子不失邯郸【濂燧】詹觧鸣于朝卢【熊】周【砥】守于野【如滕公等尤多未遑繁举非弃之也】朝者乃当让野而希原干力本超更以时趋律缚耳自余彬班甚众夫则不暇二沈蜚燿墨林昌辰高步自任人推皆谓絶景大君宸誉遂极衮华抑在一时诚亦然耳学士功力深笃其所发越十九在朝乃亦薄有绳削之拘非其神之全也或有闲窗散笔辄入妙品人罕覩耳棘寺正书伤媚行草伤轻因成儇浮自逺大雅危防轻衫少年毬鞠又如艳质明妆倩笑相对朱夏榜署纷纭易于驰誉【孔旸仲昭】下及廷晖飬正之流烟煤塞眼悉俗工也其间太常【夏】稍近清润吏部【蒋】颇主沈雄惜乎不肯自脱孔旸掾吏手耳飬正吾不知也【不知当时何以得列书苑】二陈壁伤矜局登略工之亦有宜黄吴余庆昆山衞靖少自出尘趋向甚正恨不廓且老耳程氏父子篆隶擅名斯业既鲜不得不与其后左参李相颇为青冰【左赞与长沙公】李牧杨师不以书名亦有可观【昌祺文贞】洎乎近朝所称如黄翰二钱张汝弼皆松人也【松人以沈氏遗声留情豪墨迄今犹然然金玉一出而已】小钱大致亦可翰与东海人絶薰莸而艺斯鲁衞张公始者尚近前规继而幡然飘肆虽名走海内而知音叹骇今且以人而重与黄行伎俱下非吾徒也又有张天骏者亦将婢学夫人咄哉樵防厮养丑恶臭秽忍涴齿牙恐异时或得其名失其迹妄冐误人且为赘列紫薇郎署分科木天执事左阁丝纶后先匪此能悉谈者谓任道逊姜立纲及迩日周文通宜攀詹沈盖亦依稀若徐武功刘西台吴文定李太仆咸为近士瞻望【吴公不负书名故非当家爱人及乌贵在起雅去俗斯亦牵笔勿讶不伦】徐刘与吴并马刑部萧黄门【愈显】亦皆师模宋元之撰而已【徐仿米刘赵吴苏马亦米萧自成状而近彦修】于中刘无一笔失步亦可嘅舍文武而攀成康也太仆资力故高乃特违众既逺羣从人宋并去根源或从孙枝翻出已性离立筋骨别安眉目盖其所发奴书之论乃其胸怀自憙者也【王氏法书苑】
　　明杨慎评书
　　虞文靖曰大徳延祐之间称善书者必归巴西渔阳吴兴巴西谓邓文原渔阳谓鲜于枢吴兴谓赵子昻也以二人先于赵者以齿序耳邓书太枯鲜于太俗岂能及子昂万一耶文靖他日又曰魏晋以来善书者未尝不通六书之义吴兴赵公之书冠天下以其深究六书也此评始为的论
　　陈景元评欧阳询字云世皆知其体方而莫知其笔圆亦可为欧之阐幽也
　　苏子美似古人笔劲蔡君谟似古人笔圆劲易而圆难也美而病韵者王着劲而病韵者周越着高于越多矣王着成都人宋初为侍书今之智永千文着所补也亦可乱真
　　东坡云君谟小字愈小愈妙曼卿大字愈大愈竒李西台字出羣拔萃肥而不剰肉如世间美女丰肌而神气清秀者也不然则所谓肉鸭而已其后林和靖学之清劲处尤妙东坡诗所谓诗如东野不言寒书似西台差少肉可与和靖传神矣
　　刘静能曰钟王不能变乎蔡邕蔡不能变乎籀古今古虽殊其理则一钟王虽变新竒而不失隶古意庾谢萧阮守法而法在至欧虞褚薛窃法而法分降为黄米诸公之放荡犹持法外之意周吴辈则慢法矣下而至张即之怪诞百出书怪极矣不有子昻谁能廻澜乎米元章目柳公权书为恶札如秘塔诚中其讥如阴符经序昔人评为栁书第一实有晋韵下此则冯宿碑亚于广堂碑非秘塔可同日观也紫丝靸帖亦佳比之顔当出其上
　　李北海书云麾将军碑为第一其融液屈衍纡徐妍溢一法兰亭但放笔差增其豪丰体使益其媚如卢询下朝风度闲雅萦辔回策尽有蕴借三郎顾之不觉叹美云麾碑刻在长安良乡县有拓本逺不如也今长安碑已亡惜哉【墨池琐録】
　　明何良俊评书
　　宋时惟蔡忠惠米南宫用晋法亦只是具体而防至元时有赵集贤出始尽右军之妙而得晋人之正脉故世之评其书者以为上下五百年纵横一万里举无此书【四友斋丛说】
　　明王世贞评书
　　宋初王待诏着宋宣靖李西台苏参政皆称名书家者然不甚法山谷评待诏如小僧缚律西防如讲僧防禅然待诏犹有晋人意范文正伯夷颂见推亦以其人耳杜祁公苏长史皆学怀素杜瘦而生苏瘦而弱苐觉玉润微胜氷清蔡忠惠略取古法而加以和工稚滞而不大畅苏文忠正行出入徐浩李邕擘窠大书源自鲁公而微欹似碑侧记行草稍自结构虽有墨猪之诮最为淳古黄山谷大书酷仿瘗鹤狂草絶拟怀素姿态有余仪度少乏米元章源自王大令禇河南神采奕奕射人终媿大雅是四君子者号为宋室之冠然小楷絶响矣山谷推王文公书似杨少师章惇有钟王法谈者以为曲笔蔡京蔡卞兄弟皆擅书名御书法墨妙画皆其评跋彼人纵极八法无取一长况未必耶
　　宋齐之际人语曰买王得羊不失所望盖时重大令而敬为大令门人妙有大令法者也中睿之际时人语曰买褚得薛不落其节盖时重河南而少保为河南甥妙有河南法者也
　　元人自赵吴兴外鲜于伯机声价几与之齐人或谓胜之圆健而不甚去俗邓文原有晋人意而微近粗巎巎子山有韵气而结法少疎然是三人者吴兴流亚也虞伯生差古雅鲜于必仁朗朗有父风揭曼硕父子美而近弱张伯雨健而近佻柯敬仲老而近粗班彦功少颇遒爽晚成恶札龚璛陈深辈皆长于题跋倪元镇虽有韵而未成长人或许以得大令法何也元镇以稚茟作画尚能于笔外取意以稚笔作书不能于笔中求骨讵宜以泛爱推之也
　　天下法书归吾吴而祝京兆允明为最文待诏征明王贡士宠次之京兆少师楷法自元常二王永师秘监率更河南吴兴行草则大令永师河南狂素颠旭北海眉山豫章襄阳靡不临冩工絶晚节变化出入不可端倪风骨烂熳天真纵逸直足上配吴兴他所不论也唯少传世间有拘局未化者又一种行草有俗笔为人譌写乱真颇可厌耳待诏小楷师二王精工之甚惟少尖耳亦有作率更者少年草师怀素行笔仿苏黄米及圣教晚嵗取圣教损益加以苍老遂自成家唯絶不作草耳王正书初法虞永兴智永行书法大令最后益以遒逸巧拙互用合而成雅奕奕动人文以法胜王以韵胜不可优劣等也三君子下有陈淳道复以字行正书初从文氏欲取风韵遂成媚侧行书出杨凝式林藻老笔纵横可赏而结构多踈亦南路之滥觞也
　　吴中诸君子余所知者王司业同祖文太史甥也正行具体而防袁提学袠行草亦是踈逸王吏部谷祥正行法赵吴兴虽老健而乏雅致文博士彭教谕嘉小楷皆足箕裘彭肉而员嘉俊而佻行草则彭有怀素孙过庭法而伤率弱临摹双钩俱是吾朝第一手陈方伯鎏正书出入钟顔而骨不胜肉行草至径尺始遒署书愈大愈胜陆少卿师道中年小楷化度麻姑清丽可爱彭年孔嘉小楷师率更精工之甚大则鲁公诚悬方整遒劲行笔眉山若逺耳许太仆初真行草俱员熟所乏风棱周天球公瑕楷法二种一种小变宣示而肉微胜一种出入吴兴而加妩媚黄姬水淳父正书初宗虞永兴行笔本王履吉而晚节加率张贡士凤翼小楷拟曹娥精雅有致防伤矜局王穉登百谷出入淳父公瑕而加尖峭昆山俞允文仲蔚小楷絶得褚河南法而以顔柳筋骨干之遇所合作深可嘉尚而行笔颇仿河南稍大则仿黄米而伤佻纵王逢年舜华本有笔而难用之遂不成家云间莫布政如忠行草风骨朗朗亦善署书乃子是龙小楷精工过于婉媚行草豪逸有态【艺苑巵言】
　　明詹景凤评吴中十二家书
　　原博法苏啓南法黄两公艺匪专门成章并自斐然祝希哲文征仲王履吉文寿承分门聿起咸始家鸡晚归元宋縁饰李唐要以才则祝雄当世功则文极生平夀承骎骎几参祝步履吉英英可企文闲盖笔精笔踈之间浮纸入纸之际一展卷而四子可坐定也若夫墨以人珍则蔡鸿渐陆幼灵匪夙运腕于登塲然而瞻先士寸楮可宝则蔡匀畅可附翰史禄之矩矱承防孔嘉模楷坡公譬诸一解一支实乃机存自运离俗为雅公瑕百谷晚出然公瑕稳于结体百谷宛于取态借令造极并庶能品之中然大致徴仲门庑耳【詹东园集】
　　明莫云卿评书
　　真书之难古今所叹书法不由晋人终成下品钟书防画各异右军万字不同物情难齐变化无方此自神理所存岂但盘旋笔札间区区求象貌之合者右军父子各臻其极逸少秉真行之要子敬执行草之权父之灵和子之神骏皆古今之卓絶矣隔世緜逺遗迹邈焉石刻古搨已登上估钟王楷体一字难求非才识俱高思同契何由见影知形得其万分之一也哉唐之中叶以书判取士一时学士大夫竞趋端楷类有科举气顔鲁公有干禄字书是其证也欧虞褚柳渊源有自虽心手各异而古法多存欧之正书秾纎得度刚劲不挠防画工妙意态精密杰出当世虞书气秀色润意和笔调外柔内刚修媚自喜褚法出入钟王古雅絶俗昔人称其瑶台青琐窅映春林美人婵娟不胜罗绮风流绰约欧虞谢之柳遒紧员润自成一家其余如鲁公正书元章以为后人恶札之祖他可知也宋人如米元章行法登右军大令之堂毎作二王帖传人间虽一时赏鉴如绍彭诸贤亦莫能辨其真赝独小楷不多见于世耳蔡君谟真书卓冠一代大者端庄秾艳在鲁公伯仲间小法予目中未覩草帖有絶类晋人者苏黄二家大悖古法蔡京父子人品别伦不能不重其书胜国诸名流众口皆推吴兴世传七观度人道徳阴符诸经其最得晋法者也使置古帖间正似阛阓俗子衣冠而列儒雅缙绅中语言面目立见乖忤盖矩矱有余而骨气未备变化之际难语无方丿欲利而反弱乀欲折而愈戾右军之言曰平直相似状如算子便不是书但得其防画耳文敏之瑕正坐此邪鲜于太常邓文原巎子山虞伯生郑元祐张伯雨揭徯斯张来仪钱逵俱奕奕髙流而行草则伯机古劲类唐人真楷则张掲淳美并存晋法品在子昻上而名价稍似不及余不能觧良由俗眼望风呼声交口相和至谓赵书直接右军不知欧虞褚栁当置何地假令元章长睿辈复出必有定论矣
