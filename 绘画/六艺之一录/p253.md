<!-- { "loadSidebar": true } -->
　　杨君石门颂　　建和二年　集古録目云在兴元墨寳云褒城县北五里磨崖兴元即今汉中府褒城县属之　额题云故司隶校尉犍为杨君颂十字碑式云碑文六十七行行三十字或有疎宻不齐者髙祖受命平阙命字垂笔甚长所侵两字许又空二字方书其下二句序曰别作行后一行低二字书赵邵等三人姓名又书王府君分遣官属事凡三行末行低七字书魏伯玉徙官隶续云宣和殿碑録以碑为鼂汉彊书考其碑云五官掾南郑赵邵属褒中鼂汉彊书佐西成王戒葢三人主其事书佐则王戒之职非鼂汉彊书也集古金石二録与郑樵金石略俱作杨厥开石门颂隶释云司隶校尉杨君厥字孟文水经及欧赵皆谓之杨厥碑蜀中晩出杨淮碑云司隶校尉杨君厥讳淮字伯邳大司隶孟文之元孙也始知两碑皆以厥为语助此乃后人颂其勲德故尊而字之不称其名华阳国志云杨君名涣
　　王君石路碑　　建和二年　隶释云在汉州今为汉川州属成都府　碑式云其上画方大书一表字其下六行各有界道每行二十四字末行低四字书立石人名隶释云广汉长王君攻治崖路标表其事文不满百杨子钦所作
　　张公神碑　　和平元年　集古録目云在黎阳天下碑録云在通利军黎阳即今之濬县属大名府宋为通利军熙宁初改黎阳属卫州卫州今卫辉府也额题云张公神碑隶字一行集古録作张公庙碑云碑无题首葢未见此额也隶释云朝歌长郑郴为张公建阙作碑监察黎阳营谒者李君好之文又作歌九章刻之石皴剥不明仅能辨其梗槩歌中再称其夫人又云朝歌荡隂及黎阳三女所处各殊方三门鼎列推其乡时携甥防归侯公不知张公是何神也
　　冯君阁道碑　　和平元年　未详所在
　　严防碑　　和平元年　金石録云政和中下邳县民耕地得之　无额隶续云汉人铭墓皆一律此碑先书其所终岁月及夀考有嗟惜之辞逾百言始云伊叹严君讳防字少通遂述其行事与费鳯两碑略相似铭诗亦五言防所歴官东牟侯相之下长之上阙四字赵氏作下邳祝遂名祝长严防碑汉无祝县葢亦阙其一字下邳本属东海东海则有祝其疑此邑尝割也
　　杨信碑　　和平元年　字原云在忠州　无额碑首行云故县三老杨信字伯和隶释云石已刓剥鲜有成章者墨寳作金溪杨信碑
　　丁鲂碑　　元嘉元年　隶释云在巴州　无额碑首行云广汉属国故都尉丁君讳鲂字叔河碑式云文十行行三十四字四邉有磨文上狭下阔
　　武梁碑　　元嘉元年　隶释云在济之任城即今济宁州　无额碑首行云故从事武掾讳梁字绥宗金石録云崇宁初得此碑爱其完好后十余年则缺最后四字今去崇宁七百余年碑已不知所在
　　王政碑　　元嘉三年　隶续云在济州今济宁州额题云汉故郎中王君之铭八隶字为二行碑式云文十二行行三十字隶续云王君名政字季辅以元嘉三年卒门徒士夫相与立此石字虽残阙尚多可读者欧阳公云磨灭不复成文名字官阀卒葬年月皆莫可考葢察之不详尔小欧阳以为其字季辅赵氏以为光和元年立皆非也
　　平都相蒋君碑　　永兴元年　隶释云在道州　额题云汉故平都侯相蒋君之碑十篆字为二行碑式云文十六行行四十字后余五行隶释云碑字漫灭不得其名字蒋君以元嘉二年卒其文有云礼毕祥除瞻望坟茔则此碑乃永兴元年所立
　　孔龢碑　　永兴元年　今在曲阜县孔庙中　无额凡十八行行四十字孔子十九世孙麟廉请置百石卒史鲁相乙瑛言之于朝司徒吴雄司空赵戒奏于上瑛已满秩去后相平复上于朝除孔龢补名因立此碑今谓之百石碑金石録作孔子庙置卒史碑集古録以为吴雄修孔子庙碑葢考之不详也后人刻其上曰汉钟太尉书隶释云嘉祐中郡守张稚圭按图经云钟繇书繇以魏太和四年卒距永兴葢七十八年图经所云非也
　　孔谦碣　　永兴二年　今在曲阜县孔林中　碑图云碣甚小一穿微偏有晕一重起于穿中复有两晕在右其一甚短与他碑小异文八行行十字后余两行今巳漫灭仅存十余字集古金石二録作孔徳让碣徳让其字也隶释云其名不甚可辨考孔氏谱得之
　　益州太守碑　　永夀元年　隶释云蜀中汉碑不云在蜀中何所汉之益州即今成都府亦即在成都诸属也　碑图云上下有朱雀武左右有龙虎文七行行四十一字故吏门生题名九行行六人碑式云末行字颇多尚余五字书于碑之末隶释云碑首云益州太守某君卒其姓独刓灭或有谓之冯君者
　　益州太守碑隂　碑图云碑隂所刻者五玉而三兽鼎列其中其一则九尾狐也下有一牛首其右有题名三人
　　韩勅碑　永夀二年　　今在曲阜县孔庙中　无额文十三行行三十六字第三行皇戏皇字髙出一字后有题名三行行三人鲁相韩勅脩造孔庙礼器所立今谓之礼器碑集古録作脩孔子庙器表金石録作韩明府孔子庙碑天下碑録作鲁相韩勅复顔氏繇发碑按碑云复顔氏幷官氏邑中繇发以尊孔心发属下句读且所复者尚有幷官氏而此碑又不为复繇所立碑録非也
　　韩勅碑隂　十九行行三人又有数人附其下参错不齐隶释云凡六十有二人不称字者一人不称名者二十一人张普朱熊五人书体不同盖后来所增者
　　韩勅碑两侧题名　刻于碑之两旁共三十二人又一人以小字附其下字体与碑隂张普朱熊五人书体相同亦后来所増者济国广张建平二百下识曰其人处士碑隂河南成臯苏汉明二百下亦有其人处士四字葢当时有此书法隶释谓已镌而续书非也欧赵洪氏皆不言此碑两旁有字由拓碑者止拓碑与隂而不及此诸公又未尝亲至碑下故不知耳
　　州辅碑　　永夀二年　字原云在汝州旧録云在龙兴县汝州今属河南龙兴县今为寳丰县　额题云汉故中常侍长乐太仆吉成侯州君之铭十六篆字金石録云郦道元注水经云滍水南有吉成侯州苞冡冡前有碑其词云天帝四后是谘是诹今騐其铭实有此语独以辅为苞葢水经之文误汝帖以此碑为蔡邕书初无所据
　　州辅碑隂　自汉阳太守而下凡四十有九人其二即延笃叔坚金石録云辅一宦者虽当代显人如延叔坚亦预焉有以见权势之盛如此
　　韩勅后碑　　永夀三年　字原云在兖州按当在曲阜县孔庙中　无额碑式云文十六行字多少不等大半每行四十六七字第一行皇汉髙出一字第二行孔圣平阙文之后题名三列每列三人韩府君之下附以宗戚二人碑云谒庙拜墓又云宅庙悉脩敬脩菆房菆疑即菆字檀弓云天子之殡也菆涂龙輴以椁菆才官反菆涂者用木丛棺而四面涂之菆房犹殡宫也前碑载其脩造礼器此碑载其脩庙脩墓事阙里祖庭记有桓帝中年韩勅脩孔子庙碑在墓林中当是此碑字原以为即前碑非是金石録作韩明府孔子庙碑隶释作韩勅脩孔庙后碑皆不及其脩墓由考之不详也
　　韩勅后碑隂　隶续云凡五列所题士大夫可辨者七十余人自第二至第五列以其后四行直书家下复民姓名后一行云永夀三年孔从事所立
　　韩勅后碑两侧题名　碑式云碑侧两题名各四列其一则首列三行中有祥符年题字第二列其前废三行后有四人第三列前阙一人后六人第四列四人空两行书孔元闿其一则首列四行所书府君及刘翊各用两行第二列五人空一行书石师姓名第三行七人第四列右尾二人前有太和年张咸题字上数列则有唐大中及庆厯年两人题字就列于汉人之上字原作韩勅孔林别碑两侧题名
　　郑固碑　　延熹元年　今在济宁州儒学　额题云汉故郎中郑君之碑八篆字为二行有穿文十五行行二十九字行间方若棊局今碑巳中断失其下一截予家有拓本尚完
　　议郎元宾碑　　延熹二年　金石録云在亳州　隶释云无额故不得其姓石缺又失其名金石録云所可见者云字元宾歴官终于议郎
　　张休崕涘铭　　延熹二年　未详所在　隶续云铭四言十四句末有张休姓名姑以名其碑藏碑者得之蜀人字原云或作磨崖险路铭
　　孙叔敖碑　　延熹三年　水经注云在期思县城西北隅楚相孙叔敖庙前集古録目云在光州天下碑録云在固始县本庙内期思县即今光山县与光州固始县俱属河南汝宁府按碑固始令段君梦见孙君为架庙屋立石铭碑期思县宰段光庶慕先贤又为刻石则固始所刻者一碑期思所刻者又是一碑此碑乃期思所刻者两令皆段姓一名光一不着其名非一人也期思固始宋皆属光州　额题云楚相孙君之碑六隶字为二行碑式云文二十四行行三十七字最后一行书年月髙出一字穿在文中其三行各废三字隶释云旧碑阙五十余字此用续刻者故其文全予所见拓本乃是续刻未知刻于何时
　　孙叔敖碑隂　碑式云二十三行行二十字相君字平阙穿居三行之内亦各废三字此隂重言光立碑之事甚详后歴叙叔敖之子孙名氏
　　樊安碑　　延熹三年　集古録目云在唐州湖阳县唐州今为唐县属南阳府湖阳县今废有旧城在唐县　有额而无字首行题云汉故中常侍骑都尉樊君之碑碑式云首行己有标题故不再书额其题一行文十二行铭三行诏三行行三十五字诏之下空二字书年月剰一字其间年字垂笔甚长下侵两字冯焕诏同亦汉人书诏如是乎隶释云安以永夀四年卒其子以延熹三年始刻此碑又载元熹元年八月丁酉赠骑都尉诏赵氏遂以碑为元年所立误也碑在湖阳椎拓漫灭治平中县令乐京尝为之再刻
　　江原长碣　　延熹三年　舆地碑目云在忠州郡庠隶释云似阙非阙似碑非碑其文共二十二字由
　　左而右其下刻一怪兽之首若虎而有角复斋碑目作进德阙舆地碑目作江原君阙
　　曹腾碑隂　　延熹三年　集古録云在亳州　碑式云碑文无存隂九行行三十六字制曰平阙皇太后及先帝髙出一字碑后尚存穿之半此文皆在穿右末行以穿废第四第五字水经注云谯县有曹腾碑题云汉故中常侍长乐太仆特进费亭侯曹君之碑延熹三年立碑隂又刻诏防二隶释云欧赵不指此为曹腾碑隂失稽考也篆额今独存云中常侍长乐大仆特进费亭曹侯碑水经误多四字
　　王元赏碑　　延熹四年　未详所在　隶续云隶额两行所存其下令碑二字按碑叙其歴官终封丘令集古録作王元赏碑跋云其名既亡又不序其姓惟其铭曰于惟王君以此知其姓王尔金石録云其姓名已残阙所可见者字元赏而已隶续云欧赵皆以为王元赏予所得者却是元宾字画分明非是测度其名仿佛是绍
　　王元赏碑隂　集古録有其碑而亡其名谓之汉碑隂题名跋云斯碑所题文字缺灭而中间有钱各五百四字似是脩庙人所记其人可见者有济隂定陶蔡颢子盛山阳金乡张谚季德河南宛陵赵堂世苌南阳南乡邓升升逺济隂成武周鳯季节而其余人姓名邑里多不完又时时有故吏字不知为何人祠庙金石録作王元赏碑隂跋云载门生姓名有云右奔丧右斩杖三年于礼无乃太过隶续云王元宾碑隂四横称故吏者四人有名字郡邑者十余人余皆凋落不备其中有立碑钱各五百之文又有右奔丧斩杖三年之文则知欧公所云汉碑隂题名者即此碑也
