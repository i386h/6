<!-- { "loadSidebar": true } -->
　　贞元五年李晟与侍中马燧见于延英殿诏有司各图其像于旧臣之次仍令皇太子书是命纪于壁焉复命皇太子书其文以赐晟晟刻石于门左【旧唐书李晟传】帝至自梁李晟以戎服见三桥帝纪其功自文于碑勅皇太子书立于东渭桥以示后世又令太子録副以赐【唐书李晟传】
　　唐段秀实碑贞元元年徳宗撰皇太子诵行书麟徳殿宴羣臣诗贞元四年徳宗撰皇太子诵行书韦皋纪功徳碑贞元二十年徳宗撰皇太子诵正书【金石録】
　　宪宗
　　宪宗讳纯顺宗长子也
　　元和四年七月御制前代君臣事迹十四篇书于六扇屏风出书屏以示宰臣【旧唐书本纪】
　　文宗
　　文宗讳昻穆宗第二子也
　　太和八年御写周易义五道示羣臣【旧唐书本纪】
　　开成四年上已曲江赐宴羣臣赋诗裴度以疾不能赴文宗遣中使赐度诗仍赐御札曰朕诗集中欲得见卿唱和诗故令示此【旧唐书裴度传】
　　宣宗
　　宣宗讳忱宪宗第十三子帝雅好儒士当时以大中之政有贞观之风焉【旧唐书本纪】
　　唐宣宗讳忱宪宗第十三子也性严重寡言宫中以为不慧然精于聼防而专事明察其所以黜陟臣下皆出于己至于手写诏勅而人一被识擢则为时之荣遇大扺伤于太察而无复仁恩之意自是唐室至宣宗而复蹇矣当时法书之盛如裴休辈尚能追歩顔桞故诸宗承袭太宗之学皆以翰墨流传至宣宗复以行书称盖其典刑犹在也今御府所藏行书三赐李丛勑　赐李丛手勑　赐李丛手诏【宣和书谱】嘉兴天圣寺有唐宣宗真迹【陆友研北杂志】
　　昭宗
　　昭宗讳晔懿宗第七子也帝攻书好文尤重儒术【旧唐书本纪】
　　唐昭宗讳为人明倩多喜作书字初有志兴复慨然思得非常之材相图囘治具惜无以助之当是时钱镠以节制领浙右虽称臣不乏贡赋而实覇有一方信英雄也然昭宗于此乃能笼络驾驭推赤心置人腹中使镠终唐室而不二心者昭宗实有以归之也观其以衣襟书赐镠当时不能无意其书虽不称于世而兴复之志于斯可见矣今御府所藏行书一赐钱镠衣襟书【宣和书谱】
　　窦后
　　髙祖太穆皇后窦氏京兆始平人隋定州总管神武公毅之女也善书学类髙祖之书人不能辨工篇章而好存规诫【旧唐书本传】
　　则天皇后
　　则天皇后武氏讳曌并州文水人也上元元年髙宗号天皇皇后号天后天下谓之二圣道元年为皇太后临朝称制天授元年后自称皇帝改国号周长安五年上后号曰则天大圣皇帝【唐书本纪】
　　唐则天顺圣皇后武氏凛凛英防脱去铅华脂韦气味乘髙宗溺爱而窥觎窃起遂能不出重闱深密之地驾驭英雄使人人各为其用不旋踵谋移唐室使之善自退托有周南卷耳之志则其用心岂减古贤后妃哉惜乎不知出此乃欲以牝鸡司晨宜乎不克令终而张柬之等起而正子明辟也新史贬而传之史以为穷妖白首良以为训攷其出新意持臆説增减前人笔画自我作古为十九字曰□【天】埊【地】□【日】囝【月】○【星】□【君】□【年】□【正】□【臣】曌【照】□【戴】□【载】圀【国】□【初】防【证】□【授】【人】□【圣】【生】当时臣下章奏与天下书契咸用其字然独能行于一世而止唐之石刻载其字者知其在则天时也虽然亦本于喜作字初得晋王导十世孙方庆者家藏其祖父二十八人书迹摹搨把翫自此笔力益进其行书骎骎稍能有丈夫胜气今御府所藏行书一夜宴诗【宣和书谱】
　　荐福寺天后飞白题额　崇福寺武后题额【歴代名画记】周升仙太子碑圣厯二年武后撰并行书【金石録】延载初周允元除鳯阁鸾防平章事证圣元年卒则天为七言诗伤之又自缮写时以为荣【旧唐书周允元传】
　　上官昭容
　　上官昭容名婉儿西台侍郎仪之孙天性韶警善文章自通天以来内掌诏命掞丽可观帝即位进拜昭容景云中諡惠文【唐书本传】
　　千福寺额上官昭容书【歴代名画记】
　　吕温上官昭容书楼歌序云贞元十四年友人崔仁亮于东都买得研神记一卷有昭容列名书缝处【吕衡州集】
　　汉王元昌
　　汉王元昌髙祖第七子也少好学善隶书武徳三年封鲁王贞观中授华州刺史转梁州都督改封汉王【唐书本传】
　　皇朝汉王元昌神尧之子也尤善行书金玉其姿挺生天骨襟懐宣畅洒落可观艺业未精过于奔放若吕布之飞将或轻于去就也诸王仲季并有能名韩王曹王即其亚也曹则妙于飞白韩则工于草行魏王鲁王即韩王之伦也【书防】
　　李嗣真书后品列中上品论见一百三十八卷窦臮述书赋评见一百四十一卷
　　汉王祖述羲献虽在童年已精笔意【墨池编】
　　韩王元嘉
　　韩王元嘉髙祖第十一子也少好学聚书至万卷采碑文古迹多得异本其修身洁己内外如一当代诸王莫能及者【旧唐书　书防附汉王后本传】
　　鲁王灵防
　　鲁王灵防髙祖第十九子也少有善誉好学工草隶贞观五年封魏王授幽州都督改封鲁王【唐书本传书防附汉王后】
　　魏王防
　　魏王泰字惠褒太宗第四子也少善属文武徳三年封宜都王贞观二年改封越王徙封魏王太宗以泰好士爱文学特令就府别置文学舘任自引召学士防撰括地志诏令付秘阁贞观二十一年进封濮王【唐书　书防附汉王后本传】
　　曹王明
　　曹王明太宗第十四子贞观二十一年受封显庆中梁州都督后歴虢蔡苏三州刺史【旧唐书　书防附本传　　汉王后】曹王明行书絶时飞白乱王右军有唐以来一人而已【书史会要】
　　范阳王蔼
　　范阳王蔼鲁王灵防次子封范阳王歴右散骑常侍【唐书本传】
　　髙宗与鲁王帖云叔艺韫多材慈深善诲蔼夙奉趋庭之训早擅临池之工闻其比来复爱飞白昨故戏操翰墨聊以示蔼【法帖释文】
　　岐王范
　　岐王范始名隆范避帝讳去二名初王郑改封卫王降封巴陵进王岐为太常卿累迁太子太开元十四年薨册书赠惠文太子范好学工书爱儒士聚书画皆世所珍【唐书本传】
　　窦臮述书赋评见一百四十一卷
　　宗诸子
　　唐石台道德经其经文御书其注皆诸王所书羣臣请立道徳经奏荅并书注诸王列名附唐宗诸子三十人字皆一体【集古録】
　　寿王瑁
　　寿王瑁宗第十八子母武惠妃宠倾后宫宫中常呼为十八郎开元十三年封寿王二十三年改名【旧唐书本传】
　　唐天章云篆碑碑隂文寿王清书在蜀州青城山【墨池编】
　　临川公主
　　临川公主【太宗女】韦贵妃所生下嫁周道务主工籀隶能属文髙宗立上孝徳颂帝下诏褒荅永徽初进长公主恩赏卓异【唐书本传】
　　晋阳公主
　　晋阳公主【太宗女】字明逹防字兕子文徳皇后所生主临帝飞白书下不能辨【唐书本传】
　　梁
　　太祖
　　太祖皇帝姓朱氏宋州砀山午沟里人名温更名晃【梁本纪】
　　梁太祖朱氏讳温批答贺表行书字体虽纯熟然乏气韵当是笔吏所书方时温以唐之臣子盗窃神噐故多引瑞物为受命之符唐王天下以土徳而继土者莫若金于是梁以金承之而色尚白所有之郡县至有以白乌白兎白鹦鹉白鹿为献者此表献白鹿也其奏章之臣则有若韩建有若杨陟有若薛贻矩实在开平即位之嵗是其区区急于符契以厌人心曾不知三代受命不约而应如黄龙负舟银溢山赤乌流王屋以表殊休者亦固有自特其承正统又歴年滋久实无非应天顺人而作如温者偶以黄巢余党乘不利之际初云归顺终乃攘夺其自视治世一显诸侯为不足况复区区引符命哉今御府所藏行书一　御批祥瑞表【宣和书谱】
　　末帝
　　梁末帝讳瑱太祖温第四子也以唐文徳元年生于东京美容仪为人沈厚未尝妄语言喜与闻人儒士游唐光化元年授河南府叅军温受禅封瑱均王伪鳯歴元年二月瑱即位瑱无他伎喜弄翰墨多作行书批勑大者或近盈尺笔势结密有王氏羲献帖法流传到今覧之便知非侍书者所能及也今御府所藏行书一　正明勅【宣和书谱】
　　后唐
　　太祖
　　太祖李克用其先本号朱耶唐懿宗赐姓李昭宗封晋王庄宗同光元年追尊为皇帝諡曰武庙号太祖【五代史唐本纪】
　　李克用题名正书今在曲阳县北岳庙中【金石文字记】
　　明宗
　　明宗皇帝名嗣源
　　千峰禅院勅后唐明宗行书天成元年立在山西泽州【金石表】
　　周
　　世宗
　　世宗皇帝本姓柴氏邢州龙冈人柴氏女适太祖是为圣穆皇后后兄子荣防从姑长太祖家太祖遂以为子噐貌英竒善骑射通书史【五代史周本纪】
　　周世宗柴氏讳荣睿武孝文太祖圣穆柴后之侄也丱嵗事君后以孝谨闻太祖爱之及长委以主器之重乃克负荷迨其继明在御因任旧臣相与绍述前烈增大基构摧髙平之阵而勍敌挫气还秦鳯之封而逺土开疆以至江北燕南取之如拾荆自非英杰之主能克家若是耶故宜神武之略氤氲盘礴发于笔端其运用处自已过人逺甚观赐张昭诏有行书法亦可见其略也今御府所藏行书一　赐张昭诏【宣和书谱】
　　吴
　　呉王杨渭
　　呉王杨渭行密第二子改名隆演字鸿源即呉王位諡曰宣弟溥僣号追尊为髙祖宣皇帝【五代史呉世家】桓宣武草书十六字并呉王杨渭题在石休家【墨池编】
　　南唐
　　元宗
　　南唐元宗景初名景通烈祖昪长子既立又改名璟庙号元宗【五代史南唐世宗】
　　元宗后主俱善书法元宗学羊欣后主学桞公权皆得十九【陆防南唐书】
　　元宗尝作浣溪纱二阕手写赐王感化后主即位感化以词札上后主感动赏感化甚优【马令南唐书】
　　后主
　　后主煜字重光景帝第六子善属文工书画【南唐世家】江南伪后主李煜字重光早慧精敏审音律善书画其作大字不事笔卷帛而书之皆能如意世谓撮襟书复喜作颤掣势人又目其状为金错刀尤喜作行书落笔瘦硬而风神溢出然殊乏姿媚如穷谷道人酸寒书生鹑衣而鸢肩略无富贵之气要是当我祖宗应运之初掲云汉奎壁昭回在上彼窃据方郡者皆奄奄无气不复英伟故见于书画者如此方煜归本朝我艺祖尝曰煜虽有文只一翰林学士才耳乃知笔力纵或可尚方之雄才大畧之君亦几何哉今御府所藏行书二十有四　行书　淮南子　春草赋　浩歌行　义天秤尺记　克己处分　批元奏状　礼三寳众圣贤仪　八师经　宫相诗　李璟草堂等诗　髙秋等诗　牡丹等诗　古风诗二论道帖　招贤诗帖　乐章罗帖　乐府三　临江仙　杂文藁　正书　金书心经　智藏道师真賛【宣和书賛】
　　江南后主传二王拨镫法【王氏谈録】　李主笔法称鐡钩锁【金陵世纪】
　　跋李后主书云观江南李主手改表草笔力不及桞诚悬乃知今世石刻曾不得其髣髴余尝见李主与徐铉书数纸自论其文章笔法正如此但歩骤太露精神不及此数字笔意深穏盖刻意与率尔为之工拙便相悬也【山谷集】
