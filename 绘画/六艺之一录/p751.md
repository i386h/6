<!-- { "loadSidebar": true } -->
　　刘仁本　至正脩学记刘仁本撰并书
　　范庸【顺宗时人】　谒司马温公墓诗范庸书撰
　　赵彀【顺宗时人】　谒中鎭崇徳灵应王庙诗赵彀撰并书荘文昭【顺帝时人】　余阙都城隍庙碑荘文昭书
　　王敬方　吴铎　至正七年褒封水记王敬方书吴铎篆额
　　葛禋【顺帝时人】　大都崇国寺重建碑葛禋书
　　欧阳光侯武略将军宋侯墓碑欧阳光书
　　朱桓　赠画师朱叔重序朱桓书
　　刘彦明　魏泰咸阳懐古诗石刻刘彦明书
　　王兴祖　池州路徙建宪司分治记王兴祖书陈遘　杨维祯武林弭灾记陈遘书
　　余铨　故殷处士墓碣余铨书
　　道士孙徳彧　马丹阳眞人碑孙徳彧书
　　道士李道谦　金重阳王眞人碑李道谦书
　　道士李志宗　重修説经台碑李志宗书
　　道士杜道坚　希声堂碑杜道坚书
　　释定【成宗时人】　香河县坊市西道院仁公塔院记比丘僧定书
　　释法祯　崇国寺隆安选公传戒碑释法祯书
　　释福珪　天开寺碑沙门福珪撰并书【至元三年】
　　释正印　实际川禅师影堂逸事释正印书
　　释注　天开寺碑沙门注撰并书【至正十一年】
　　牛师厚　固安县关侯庙扁延祐五年翰林编修官牛师厚书
　　道家
　　天师张与材
　　张与材字国梁号薇山别号广防子封留国公作大字有法草书亦佳【书史防要】
　　天师张嗣成
　　张嗣成号太与材子亦善草书【书史防要】
　　宗师呉全节
　　呉全节号闲闲番阳人制授特进上卿教大宗师崇文道徳广化眞人草书亦英防【书史防要】
　　眞人丘处机
　　丘处机字通宻号长春登州栖霞县人诏赠长春演道主教眞人行草宗黄山谷【书史防要】
　　眞人薛义
　　薛义字卿号上清外史贵溪人行书得体【书史防要】卿为学博好古书法为诗有飘飘凌云之风【道园学古録】
　　卿早工于诗四方传诵风日清羙輙赋诗为行草书【俟庵集】
　　道士方从义
　　方从义字无隅号方壶贵溪人工诗文善古隶章草【书史防要】
　　道士祝衍
　　祝衍号丹阳贵溪人能大字【书史防要】
　　道士张雨
　　张雨字伯雨号句曲外史【一名天雨号贞居子】钱唐人博闻多识善谈名理作诗自成一家字画亦清逸【书史防要】文待诏云贞居书法先学松雪后入陶隐居稍加峻厉便自名家【袁中道游居録】
　　贞居书师李北海间学素师虽非正脉然自有一种风气【四友斋丛説】
　　张伯雨书性极髙人言其请益赵魏公公授以李泰和云麾碑书顿进日益雄迈魏公平日学泰和得其舒放雍容而伯独得其神骏所以不同【六研斋三笔】
　　张外史自书杂诗卷
　　右句曲外史与袁子英所写诗凡五十五篇其首两章廼此老道人效余铁崖者也如道言清斋涧阿诸诗皆其道趣中流出者若奔月巵则又顽仙之横出者吁道人仙去已一纪矣铁崖之友属之何人开卷怆然不胜山阳之感云至正二十有一年花朝日抱遗叟杨维祯在清眞之竹洲舘书【铁网瑚】
　　贞居先生清诗妙墨飘飘然自有一种仙气信非尘俗中人也此卷手书以遗余者屡经兵燹似若有神物防持泉南陈君彦亷好古博雅与予同志故割爱以赠壬子夏六月望后三日汝阳袁华书【同上】
　　予观在昔右文之际文章翰墨葢莫盛乎东南矣不惟列侍从居舘阁者皆彬彬文学之徒至于方外名流亦或负其清才絶艺擅名一时之胜故释氏之徒有笑隠防上人道家者流有贞居张外史皆以诗文篇翰照映乎山林而与虞赵欧黄诸君子接交于后先迭响乎中外于是东南文物之盛殆前古所未闻今观陈氏所藏外史墨迹一卷能诗者或无此书能书者或无此诗外史葢兼之矣慨名笔之流传念昔人之凋谢江空嵗晏不无有继遗响者乎览卷为之怃然吴郡谢徽识【同上】
　　卓居早学书于赵文敏后得茅山碑其体遂变故字画清遒有唐人风格诗则出于苏黄而杂以己语其意欲自为家也唐宋以来浮屠氏之能诗与书者甚众然亦不能两羙况道流之乆乏人哉此其自书杂诗也古律行草各臻其妙宜子英之慎与而彦亷之喜得也髙啓识【同上】
　　贞居眞人诗文字画皆为本朝道品第一虽获片纸只字犹为世人寳藏况彦亷所得若是之富且妙邪舒展累日欣慨交心噫师友沦没古道寂寥今之才士方髙自标置予方忧古之君子终陆沉耳吾知前人好修不以为贤于流俗而遂己不患人之不知栗里翁志不得遂饮酒赋诗但自陶写而已岂求传哉倪瓒题壬子初月八日【同上】
　　贞居诗如月底疎松云间修竹字画则若逺塞惊鸿春池科斗非特不染尘俗尘俗自不能染耳张绅【同上】张贞居以诗名湖海而翰墨尤为人所重片缣尺楮往往见之葢未有若此之富盛者也孙过庭云一时而书有乖有合心遽体留日炎风燥皆其乖也神怡务闲时和气润偶然欲书皆其合也今贞居自言自春徂夏隂雨至五月之乆故闲防笔研以自料理则非心遽体留日炎风燥正所谓神怡务闲时和气润偶然欲书耳宜其聫篇接简不觉其多而浓间出清婉流丽有合于古人之度也其诗传诸人口已有定论特语其书如此彦亷好古博雅必能加寳爱矣苏人王行题【同上】
　　张贞居生平慕米南宫之为人尝为着中岳外史传故其论议襟度往往类之独其诗句字画清新流丽有晋唐人风流不蹈南宫狂怪怒张之习岂非独其学问使然亦由贞居寄迹方外不为声利所累而又居东南形胜之邦获见故都文献之懿优游林壑以飬其眞气故其发于词藻者如此今去贞居卅余年耳使人望而企之若古仙人可胜叹哉友人陈彦亷氏得其翰墨一帙皆平生得意作也予家与贞居世契展咏之余益増感旧之思云寻阳张来仪识仆生平最嗜外史诗集中诸律畧皆上口僭评其髙处当为元人第一家妄论是信不必世人之同也故其眞迹所在特深贵之唯姚侍御家有藁一册时获寓观以为乐事其他所见简短寂寥无足充余嗜者戒卿何幸乃富有之如此当知贞居踪迹流落人间虽有存者断不能与之为敌矣使仆时时来过出而阅之味其画求其兴致以开余情不亦畅乎晩学杨循吉谨题【松筹堂集】
　　道士郑樗
　　郑樗字无用号空同生盱江人作古隶初学孙叔敖碑一时称善后乃流入宋季陋习无足观者【书史防要】
　　道士赵宜
　　赵宜大梁人善古隶【书史防要】
　　道士孙徳彧
　　孙徳彧字用章眉山人十一嵗为道士未尝忘读书武宗赐眞人号仁宗累加恩命管领诸路道教居终南山重阳宫【道园学古録】　马丹阳眞人碑孙徳彧书
　　道士周兰雪
　　周兰雪信州人能篆隶【书史防要】
　　道士萧善斋
　　萧善斋号宗渊至正间人工隶书有书道徳经传于世【书史防要】
　　道士萧登
　　萧登字从善工隶书【书画史】
　　释氏
　　释帕克斯巴
　　帝师帕克斯巴土波国人采诸梵文创为国字【书史防要】
　　释溥光
　　释溥光字晖号雪庵俗姓李氏大同人特封昭文馆大学士赐号悟大师为诗冲澹粹羙善眞行草书尤工大字国朝禁扁皆其所书【书史防要】
　　赵松雪过酒肆见帘字驻视乆之谓当世书无我逮者而此书乃过我问知为雪庵李溥光也因荐之朝【懐麓堂集】
　　释雪庵书杜诗
　　前元士大夫多善书者其大字独称雪庵学士为第一此卷老杜送孔巢父诗乃雪翁眞迹其庄重遒劲如端人节士莫可狎玩眞有得乎顔氏家法后之作大字者见之当不止于退三舍也【寓意编】
　　释溥光书大字
　　雪庵俗姓李名溥光以善书遥授昭文馆大学士溥光通儒书能古文词大书视小字尤胜实有可传者不繋其官也故凡有所书及著作皆不繋衘其所见亦过人矣彼负艺不精及非所当艺而业之以躐等幸进者又此衲之罪人哉【篁墩集】
　　释溥光书茶榜【题跋已见】
　　释溥圆
　　释溥圆字大方号如庵河南芝田人居燕京能师于溥光为法弟遂学其书【书史防要】
　　释至温
　　释至温字其玉号全无邢州郝氏子也博记多闻论辨无碍百家诸子之言多所渉猎又善草书有顚素之遗法太保刘文贞公荐至温可大用召见将授以官弗受赐号曰佛国普安大禅师【道园学古録】
　　释可中
　　释可中字南山天台人眞草师晋人甚工【书史防要】
　　释祖瑛
　　释祖瑛字石室呉江人书学赵魏公【书史防要】
　　释允
　　释允字中巗钱唐人书学赵魏公【书史防要】
　　释梵琦
　　释梵琦字楚石庆元人工行草有书名【书史防要】
　　释大智
　　释大智字南溟天台人工正书【书史防要】
　　释克新
　　释克新字仲铭番阳人能文有雪庐集亦能古隶【同上】
　　释夷简
　　释夷简字易道义兴人书师张雨【书史防要】
　　释静慧
　　释静慧字古明松江人正书师虞永兴甚得其法但欠清婉
　　释宻诣
　　释宻诣字道初天台人书师虞永兴【书史防要】
　　释慧敏
　　释慧敏字仲肤天台人正书学晋兼能篆【书史防要】
　　释道原
　　释道原字竺隠天台人能诗文行草有法【书史防要】
　　释永芳
　　释永芳字草庭书学张旭【同上】
　　释明本
　　释明本书类桞叶虽未入格亦自是一家【书画史】　释明本号中峰钱唐人居天目山仁宗赐号广慧禅师憇止处曰幻住山房手书遗迹留院中者甚多赐諡普应国师
　　释刘顺
　　释刘顺住天目山有法语眞迹小眞行书【瑚网】
　　释宗衍
　　释宗衍字道原吴人善书法至正初住石湖楞伽寺【碧山堂集】
　　释懐深
　　释懐深号慈受工字画笔意圆熟动中规矩【潜溪集】
　　释行端
　　释行端字景元一字元叟临海儒家何氏子年十一得度于余杭之化城寺以余力施于篇翰尤精絶古雅【寒拾里人集】
　　释诚道元
　　释诚道元号觉喜作狂草所书呉江长桥歌一首极雄宕可喜【六研斋二笔】
　　龙岩上人
　　龙岩上人善草书蒲道源赠诗云韩公浮屠多技能只今复见龙岩僧髙闲懐素去已乆肯向死灰求续灯手追心慕忽有得笔底焕然无滞凝铁为门限自兹始但恐纸价相仍増【蒲道源闲居丛藳】
　　妇女
　　管夫人道升字仲姫吴兴人【赵魏公室】延佑四年封魏国夫人翰墨词章不学而能心信佛法手书金刚经至数十卷以施名山名僧天子命夫人书千文勅玉工磨玉轴送秘书监装池收藏又命孟頫书六体为六卷雍亦书一卷且曰令后世知我朝有善书妇人且一家皆能书亦竒事也【松雪斋集】
　　管夫人书牍行楷与鸥波公殆不可辨同异卫夫人后无俦【书画眼】
　　王夫人名圭卿号春温曹伯启题王夫人书画卷后曰画传当代功尤妙字学前贤体更多【汉泉漫藳】
　　巴达氏呼图克郡王太夫人也长清县灵岩山寺中碑至治元年巴达氏有诗二句曰岩前松桧时时緑殿上君王嵗嵗春大字刻之不类妇人笔【金石文字记】
　　赵夫人鸾字应善永古特部氏中书平章世延女中书参政许有壬室朗惠厚静能琴书善笔札【书史防要】
