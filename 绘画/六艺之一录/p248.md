<!-- { "loadSidebar": true } -->
　　皇元旣屋宋社稷大一统而臣万方置江浙行中书省于杭以镇抚其民而封建厥福乃即宋京学为杭州路儒学而省宪率郡有司以告朔谒谢于斯以春秋释奠于斯以育材羞耉而兴贤论秀于斯于是杭学遂为一行省首善之地而非他路儒学所可昆弟语矣自时厥后有废有兴或仍其旧贯或因而改为其规制位置犹未克丕变视雄藩大阃外执政之居命之教而为学者为弗称不有君子其孰能立隆教基于虐焰灼天之后作新士气为儒林拔萃之举乎至正十有二年弄兵之盗滥觞于河南而横流于江表既三关不守直抵杭城待暴不豫民无固志遂焚荡我省治延燎我比闾而杭之庙学毁焉曾无一瓦之覆簴业窘于煨烬石经委诸焦土属戎务方殷未遑兴复士类无所依归彞伦失厥攸叙否极而复圮极而崇所以黙相斯文者天意固有所属矣朝廷以杭实东南甲郡地大人众供给浩繁师帅之重每慎厥选十又三年癸巳之冬制授中大夫杭州路捴管康里公实来旣视篆厘务作而言曰兴举学校承流宣化之大者也其可诿以百姓新免毒蠚疮痍未瘳而谦譲未遑乎旣以其事具椟行省移文宪司示不敢专遂经始度地略丈数物土方揣高卑议逺迩左庙右学一循国学之制攻位而位成乃量功命日须材计佣虑财用储糇粮遴工师量事期以令役于有司首建礼殿尊祀先圣先师东西两庑从祀位焉丹楹刻桷清庙有严金榜朱扉防门斯辟焕前规而髙广宏壮视旧址而恢廓平寛信乎垂宪万世贤于尧舜人存政举道隆则从而隆者矣先是外之石灵星门距防门为不逺至是则徙迁而南其深八丈有竒由公买地以拓充之也若夫学校之建则明伦之堂敞高亮以隆迪教讲道之原设大小学四斋以严受业辨惑之会庖湢有所仓庾有居先贤后土有祠来朋见賔有门中唐有甓泮水有梁而学校之制大备焉盖经始于十四年之五月而落成于明年之五月是役也行省宪司咸乐善以成其美倡义以佐其费同寅恊恭懋相斯役府判官张公思诚则又爰始爰谋为之矩矱而典其规程也予谓郡县有学学必有庙而杭之庙学乃卓荦轮焕于极废大坏之后一时释老之宫燬于回禄者众矣其徒悉力化诱皆蓄缩弗肯有为贤太守抗志作新卓卓自任学计几何而能化洽而裕多助之至非有福田利益以歆动之也信乎圣人之神于昭在上如日月丽天照临之下莫不心开目明乐成其美先师有相之道则五星之芒寒色正者也秉彝好德固人之所同人道敏政地道敏树于贤太守之有猷有为良足征焉公名帖木列思字周贤康里人故平章军国事赠纯诚佐理同德翊戴功臣追封东平王之孙陜西行中书省平章政事忠定公之子世笃忠贞勲业行实载在国史公累迁清要而居斯任观其勇于见义树功吾道而克济其美渊源有自来矣杭之人士相与言曰是举也官无废事民不知役而吾党与有光焉其可无述以敉公功乃斵石树碑以图不朽予寔提学江浙征予文以志之不敢以肤陋辞系之诗曰
　　维昔盛时　建学立师　以立治本　以崇化基学必有庙　聿严毖祀　重檐复殿　神灵爰处东南都防　甲郡维杭　首善之地　万民之望更化云初　未遑改作　因陋旣久　靡究靡度斯学斯庙　具体而微　废兴殊致　倚伏一机变生不虞　竟燬于盗　煨烬灰寒　孰念厥绍天锡贤侯　维蕃维宣　嘉恵斯文　不忘不愆乃亨其屯　乃倾其否　瓦砾之塲　化而栋宇昔黯今焕　昔圮今崇　多士稽首　太守之功我为铭诗　勒此贞石　宣昭义闻　永永无斁至正十五年【缺】月【缺】　日杭州路同知朶罗　治中成大用　判官张思诚　推官杨维　经歴王明善知事丁钺　照磨觧复　郡史杨迪郎畍沈愽王维贤吴天瑞　东南録事达鲁花赤阿老瓦丁　吏完顔本仁　教授贾天祐　学正胡黼　学録杨英　直学邹斯承　学吏计禹畴夏文立
　　杭州路重建庙学记
　　翰林待制奉政大夫兼国史院编脩官孟昉撰承事郎江浙等处行枢密院经歴林镛书
　　荣禄大夫江浙行宣政院使亷惠山海牙篆额
　　至正辛丑冬十一月宣圣庙火学宫斋舍罄为焦土江浙省丞相达识帖木迩平章张士信大惧教弛乃召郡侯夏思忠曰二帝三王之盛命契为司徒敷五教周建辟雍继世迄至君天下者相承不坠所以明人伦厚风俗培植后进为他日治平之用其来尚矣又朝廷以六事课守令殿最学校居先庸可缓乎侯曰斯牧伯之职也丞相首出白金为两五十钱以锭计若干平章给米以石计若干太守割俸金乡义发私藏皆乐为佐役费虽一木一瓦不征诸民于是躬率羣僚虔卜谷旦鸠力僝功荷畚锸辇灰烬泻材于河伐石于山趣梓人据式图其制匠师执寻度其用广袤合度脩短适宜斤者斵刃者削巧者施其巧力者施其力拓垣堧以宏其基积土石以隆其址礼殿岿峙衡为间五纵亦如之而差浅夹室庑序合应门为间五十有七饰以金碧错以丹垩阑槛旁午陛级森竖庙貌端肃俨若在上采服施彰悉遵仪制从祀诸贤世次位列百一十九人卫以朱籞门之南东西相向各搆室四楹为三献监礼官幕次又少南为门二楹题曰泮宫门之冲凿泮潴水若玦跨石梁于上以便徃来又少南为朱门三表王仪也庙之东为神厨其楹四西为明伦堂计间七厦如堂数轩少堂之四设讲席以严师道左右斋仪门及别门为间三十有九堂之北搆重屋三楹为贮书所教授有廨正録有居贡庄有粟师生有饩庖湢廪库一无所缺尊罍爵洗簠簋俎豆之属二千百有九镛球琴瑟柷敔鼗鼓之属若干皆如礼以定其数新礼生乐工服若干袭提编氓籍户为乐二十有八括其所费米石钱缗日工皆以万余计经始壬寅冬越癸夘秋就绪于戏是迹也始以两相孜孜兴学之善终以贤侯亹亹究心之勤副以僚属循循毗赞之力俾四代之制翦焉一新其雄伟壮丽甲东南为杰观者可谓知为政之先务无媿德于他郡矣抑尝维之时有理乱事有难易杭为故宋行在所当承平之殷民庶物阜有志于斯者尚虑不易矧横罹兵燹之余师旅未戢彼图功利于一时懵治体而琐琐者方视为不切茍非才大夫之有能有为知教道结人心之不浅者顾能先乐育菁莪之地跻髦士于成德达材之域哉君子是以知夏侯之优于为治也予姑叙兴造颠末之实刻诸珉石告后来者之无坏至于赞夫子之道则凛乎先儒愚惑之诛故不敢轻言以及时董工持总者杭州路治中李脱欢奉直知事韩元璧照磨姚翥郡史陆巽朱珍督役者杭州路推官丁钺经歴刘良臣嘉兴路知事张升将仕郡史梅君礼受计材料者东北隅典史钟德王敬知肖圣像者诸曁州知州齐云汉奉训郡吏徐完璧皆与有劳焉同任劳者教授别贴达理月沙学正姜让直吏孙复可陈荣祖张元英　至正二十四年【缺】月【缺】　日杭州路达鲁花赤怯烈失亚中　按摊不花承德薛尔吉思　杭州路总管髙礼亚中　陈忠奉议　同知梅英　治中樊玉奉议立石
　　西湖书院増置田记
　　将仕郎前建康路【缺】和县尹汤炳龙撰
　　将仕郎前江浙等处儒学副提举白珽书
　　集贤殿大学士荣禄大夫廉希贡篆额
　　古者之兴学校一以教养为先务而养又先于教也记王制论虞夏商周之上下庠必先言国老庶老之养有虞氏以米廪名学匪专为粢盛之委而设而养士或先焉庠之义亦养也孔门五秉九百之与弟子犹赖圣师而食而欲授孟子室者必拳拳于万钟之养而后及夫国人之有所矜式盖士得其养则置身礼义人人皆思为圣为贤为君子为善人于是政化行而习俗美是养之者所以教之其机括正在是矣西湖古无书院自至元丙戌徐亷使改旧璧庠为之创建之初恒产缺然越二年松江瞿运使尝一再助田合肆百伍拾叄亩肆拾陆步嵗得米壹百叄拾石院中经费浩瀚延祐戊午续置杭之仁和田陆拾捌亩一角收米伍拾肆石陆斗犹未给用次年周亷使特为劝率有髙赀乐助者并取补刋书板余力及以赢粮转售共得中统钞六百余锭于是宪府知事赵将仕与经歴宋从仕建识増置力言于亷使及阖司官同主其说佥曰是当为者遂置湖州乌程平江昆山二庄共田拾壹顷贰拾玖亩三十五步有零嵗除优放实收米柒百伍拾贰石壹斗一升五合山地共贰拾壹亩贰角壹拾步房廊壹拾贰间嵗得租钱中统钞贰锭叄拾捌两玖钱捌分自此春秋祭奠师生廪饍兴盖补葺一皆取给于此近嵗以来诚为创见之举今宪府长贰皆昭代名公他日増益完成当不止是尝谓吾道之盛衰系乎时学政之兴废存乎人系乎时者属盛世文明之运存乎人者属当路贤哲之官机縁相值之巧【缺】　知吾道其大昌乎将见鼓箧踵堂挟策坌集何啻四方人千而止使凡任风宪者仿效而行岂非天下儒风之大幸欤山长陈袤直学朱钧及诸生欲写之坚珉以传不朽辞弗获姑为述其槩云
　　府学藏书记碑【元明各有书目一碑名数甚繁今不备録】
　　尊经阁藏书记
　　杭防郡也华侈甲天下而学无藏书颁于廷者惟经惟四书惟性理惟孝顺五伦官所置仅汉宋诸史瑞董学又明年请于按浙监察御史宋公公慨然曰吾方石经是葺斯举也盍并图之夫有书而不读君子病焉况无书乎于是出荆金贮于府时遣训导林鳯鸣刘铦徃求焉越三月书至约计万卷经史子集秩然略备椟藏于阁叀训导领之师生诵观借其出纳惟谨其名数偁之石皆公命也旣成瑞进师生告之曰子知监察公之垕尔庠校者至且逺乎古之君子道足以表世则物而功化之盛极于康海防涵蠢动参天两地莫之尚也未有不学而成者吾夫子设教故曰博约曰多闻见曰前言徃行畜其德从可知矣季路谓何必读书直以佞斥之于戏读书者学之始终也读天下之书斯可与论天下之事矣此监察藏书之意也公嗣名卿家学持宪侃侃博闻好古藻翰瓌玮非世俗吏可能故举措廑于风教若是尔师生丌遇哉有言者曰求道者五经四书足矣奚以多为多言者道之害也嗟乎此非知道者信斯言也淫哇郑卫诗所宜删宋万许止春秋所宜削吾夫子不然岂独无意也故曰道无徃而弗存言非眇而可略夫经者天也史者四时五行也诸子集者万彚也天者道之原也宰物而不宰于物者也四时五行经纬乎天而不容己者也乃若万彚斯微矣飞者跃者者钜者蠢而动者各声声色色于覆帱虽或暴戾恣雎以逞天亦莫之絶也其诸子集之谓乎简之裁之神而明之存乎其人耳故曰为天地立心持是心以读天下之书无难矣读书之要子朱子告其君者具在尔师生其从事焉知府留侯志淑以记请谨书之使后之求公者有考也　中宪大夫浙江等处提刑按察司副使奉勅总理学政前翰林院检讨修国史兼经筵官西蜀刘瑞记
　　宋太学宁逺记
　　【篆额】宁逺记【三字平列字径五寸】
