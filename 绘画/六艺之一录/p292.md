<!-- { "loadSidebar": true } -->
　　余自髫年躭古法书沈右丞箕仲又谓余集帖数经临摹其丰神无复存者独汉唐古碑为可重耳余心是其言而肯足一隅以不能博收为恨今五十矣中夀余将就木焉其于腐肉朽骨何有且余最喜山水探竒揽胜又以不得同志为恨戊午夏四月作石墨镌华示王甥濓濓曰丈人于近道古碑恐有遗者宁可令欧阳脩赵明诚诸君子见乎因歴数所见数种余谢不敏要濓欲与偕出从九而东游城南遵太乙寻草堂道鄠杜濓喜甚解衣起舞曰是所愿也遂治糇粮从长安呼一善搨者李守才至将发濓又请曰丈人居近南山如重阳宫宗圣观仙游寺据胜地宜多古碑盍先一观乎余颔之翌日乗二小马搨工与二仆负楮墨从由南时村成道宫成道谓王重阳重阳名喆成道于此有仙遗海棠花记记所留海棠活死人墓字出赵秉文书又道行诸碑皆不足观南出得小迳望重阳宫楼阁出树杪旭日初升谿水与林光相射不觉洒然至观诸碑森立唯赵承旨所书藏御服孙德彧道行二碑可録李道谦书教祖碑王元美所称精劲有法者暨姚燧所书重阳仙迹碑之防古字碑甚多多不能识元美宛委余编所载数字视此如石家珊瑚矣余为一诗已呼道士出所藏御服制以宫段正秋香色针工精密可左右袵夷风也此服赐孙徳彧者碑载甚明传者以为王重阳重阳金人成道后久而元为之建宫安得服元服德彧死南山墓曰孙真人神道碑存传者又以为孙思邈皆殊可笑也余为一诗已至宫前龙虎殿犹元搆木石妆塑皆非今所有丹垩销沈左壁上方字数行余目不能逺视王甥借一梯读之云妆銮功德主本宫提防孙道和曹汉臣塑胡君贵妆后题至顺三年十二月三日字且漫灭遇余而显亦三人者之幸也向使更数嵗不复可寻矣因与王甥慨叹者久之翌日游楼观其上太史伯阳父与尹喜説五千言处为説经台其下唐开元帝梦老子得真容处为宗圣观宜多唐以前碑今止灵应颂一碑颂真容事天寳间戴伋分书刻北面南面刻宗圣观记唐人分书甚佳但经元人翻本减弱矣碑侧苏轼书诗并弟辙诗嵗久剥蚀元人别摹一碑法视碑侧字亦减又员半千撰碑分书亦翻本皆不大佳其余如系牛柏记文始殿碑殿壁间宋人诸诗又其下者余止令搨灵应颂碑而与甥上紫云楼楼壁间元人画山水极竒伟二十年前尚亡恙今为亡赖子拭去题恶诗殊増懊恨独七真殿壁金碧犹存竒伟不减楼壁间画似出一手者既而摩石犀窥玉井登经台由吕公洞攀显灵巗台上米芾第一山大字赵孟頫元十子像赞疑皆摹刻又元人玉篆二体道德经皆不大佳而显灵山新作武庙碑则余所撰余谓此山称显灵即老子真容出处不知何以貌帝谬甚语具碑中已从闻仙谷将还东至防灵观观侧塔皆宋道士塔铭剥落不可读观中开元帝梦真容碑苏灵芝书经翻刻余别收易州一碑亦灵芝书中载姓名与此小异而刻胜之碑隂苏轼与章惇共游题字亦遒逸时日薄暮隂云四起亟鞭马驰中途雨至衣尽沾濡王甥衣单衣以一襆抱持所搨碑惟恐雨入殊有赵子固寳兰亭之致余大笑为一诗翌日又游仙游寺寺传是隋文帝避暑宫唐韩均平诗仙防初见五城楼者即其地也今为寺入黑水谷五里万山回合仄径依黑水而行大胜楼观但剏造殿阁不及耳寺下潭曰黑龙停渊碧洞駴人心闻宋时每嵗遣中使投金龙于中居人言昔深不可测今亦渐浅矣沧海为田当不诬也潭上架一木而过则马季常读书洞史称季长从京兆挚恂隠于南山之隂博通经籍岂即其地耶而殊偪侧不可居不晓所出洞前玉女泉玉女谓秦弄玉与箫史吹箫于此仙去语近诞泉即苏轼剖符所调水亦无他竒但经轼品题遂贵耳寺前小塔俗云逼水塔塔上唐人画天王鬼神轼以为非吴道子不能今画与轼题书世称双絶越泉洞而上髙山障之有径西出回视殿阁参差山林掩映龙潭激流雁塔髙跱宛然董北苑笔盖山之胜至此殊絶矣余观已与王甥小坐寺中为一诗其他不及诗而归是役也为日三得唐碑一元碑佳者三塔画一苏轼书字二翻刻唐碑二
　　二　游九
　　既而将游九求文皇附蛰诸臣碑忆马嵬北五里有隋李使君碑余昔自奉天过看低囘久之恨无搨工遂渡渭先之马嵬舟中指北芒阪上汉帝诸陵徃徃在目废丘古城尤近短棹长波相为鼓荡余兴发以一诗写之至马嵬不及授餐诣碑碑书稍孙汉法而不甚阙独阙使君名据碑云季父琰之琰之见魏书使君封安喜县公官亦不卑而隋史无传不可攷余为一诗居人有以茗进者先置石蜜数匙于瓯而注之甘苦相战不晓何物余戏谓王甥倪迂以糖防茶怒人不知其味倘饮此不称善乎相视大笑翌日马嵬人竞携食过余索余书置墨如灶突烟笔如秃髪老而酒肉伧父杂坐于傍间以防语余为连书数十纸顾视似闫立本内苑池上作画但对此曹差少羞涩耳是日欲为马嵬懐古诗意兴殊恶翌日乃于马上成之过延长寺抵仪门村访茍子好善去昭陵渐近亭亭一峰已当吾马首恨不即携谢眺惊人句朗吟其巅矣茍子者二十八举于乡余以白头老子对之不觉面慙为一诗以赠是日即拉茍子至昭陵十里髙生家髙生名俨暨侄尔舟余故人先是余数语以昭陵宜有残碑生已为问得数种以语余翌日携王甥濓茍子好善髙生俨尔舟聨鏕而行北一里许得许洛仁碑碑书不大佳又北半里许得薛收碑似昭仁寺碑骎骎有伯施法折而西一里许为赵村村有广济寺寺后石鼓唐人书尊胜经呪精健絶伦止存十三考长安志图有石鼓兴宫而不言所以从赵村北行八里许为庄河村村中闻有一碑未至先于道傍冢得姜遐断碑及至村观碑则段志碑行间一牧羊儿云碑甚多余犒以金使导东行数十步田间又横一碑则监门将军王君碑又东行数十步一碑无字亦无冢盖土人平之而并磨其碑耳以图攷疑是长孙无忌碑又东行半里许为刘洞村流水界之渡而东一碑则房龄梁公碑褚河南正书虽存者无几而明珠寳玉片屑已足袭藏矣世但重褚河南圣教序而此碑则沈埋断莽间悲哉又东数十步髙士亷碑在焉又东数百步李靖碑在焉撰书姓氏残缺与诸碑同而上半完好靖冡作三山形文皇以象其功土人谓上三冡李勣冡亦如靖土人谓下三冡二冡南北相去不二里勣碑髙宗御书髙二丈余崭然屹立与温彦博碑搨者甚多土人捶其字殆尽彦博碑在靖碑北数十步欧阳询书法视皇甫九成化度最为得中而不复可搨余为咨嗟者久之是日亭午馁甚就西峪村李氏市食李氏食余而返其值已小坐一庙东南望古塜相连碑甚多就之则褚亮碑阿史那忠碑张后碑孔頴达碑豆卢寛碑张阿难碑鳞次都不百步书与段姜等碑俱有法而孔颖达碑极类虞伯施但结搆小疎昔人谓为伯施书非也颖达卒在世南后不应世南作书当是习世南者书之然已优孟矣既而又得兰陵公主碑于老军营之西北得马周碑于狗村之东得唐俭碑于小阳村之北碑既多佳余且观且行搨工遂不相及余语诸君期以三日毕搨乃登昭陵皆曰诺方余之过庄河村观段志碑也有赵生文奎朴人也闻余至遣要余余谢不徃赵生则自追余西峪村余翌日至其家主食其鼎亨仆食其蔬粟马食其蒭茭久无倦色余遂安之为一诗而令王甥携搨工尽搨诸碑孔颖达碑螭首嵌空处有至正四年三月顾游特防此碑墨书十二字积泥土中拭视如新是一竒也方搨而王甥马忽逸追之马止处一碑仆地王甥语余余募人起之乃崔相公敦礼碑大半完好是又一竒也余既不即行则为访求残碑仆者起之埋者出之存额者搨额尉迟敬德碑自额以下埋土中闻十五年前令尹芮质田掘而搨数十纸余出之了无一字盖土人于芮君搨后捶而瘗之耳又山半数冡土人谓宰相坟仆一碑传是魏郑公碑山东半数冢土人谓乱冡坪仆二碑余皆起之则与尉迟碑同不知何年捶而仆之也余不胜嗟悼为一诗吊之又有告我以陵北四十五里叱干村有乙速孤公碑者余兴欲飞赵生语余勿行是天将雨余怪之赵生指门前溪水谓余水缩雨征也盖水从巴谷出村人凿山引之溉田田皆亩一钟而以其盈缩占雨甚验余犹弗信已而阴云忽起大风拔木骤雨如注山谷应响水泉皆溢如秦王破王世充归浴铁万骑二十五将后从鼔吹声震长安中余亟为短歌歌之以敌其势翌日稍霁余与诸君乃上其道有二东曰御道稍平盖唐帝谒陵所由西道仄近庄河乃从西道土人谓有马鞍险恐余不能过余至则履若平地然九中一峯为太宗处是曰昭陵髙不敌终南一小峰而土人遂以为险絶真井鱼见也余既至峰下观歴朝祭碑与翁仲或侧或仆独六马皆以片石刻其半左右列各三攷欧阳询书赞刻石殷仲容又书刻马座今马身半刻而无座字制亦不类唐人且太宗以天下全力岂难作一石马而半刻之耶姑存以待博物者自此益斗絶余独衣短衣而上王甥先登余老力衰为之徐行茍子先至马鞍山已悸不能置足余掖之至此益悸余又掖之相视而笑既达其巅则分东西二峯见地脉从崆峒来至此界以泾仲山嵯峨障其东泾出山后渭绕其前南则中南太乙亘若列屏平川一带俯视无际长安万户城若弹丸矣巗半石洞藤萝翳之所谓凿山架阁以入棺者雨骤注不得至为一诗而下循山北行三十里为东庄村村人朴野而能食客但其地夏寒四月麦才一尺供具不备客至便刲一羊不然则割鸡相氏者髙生俨妇翁也竞以酒食来意甚殷余颔之是日午之叱干村村东二家一为乙速孤昭祐碑苖神客撰释行满正书一为乙速孤行俨碑刘宪撰白义晊分书地僻搨者少故得稍完亦幸巳叱干村之西南又二十余里豆卢村陈生庭譔慕余好古闻余至鞭马觞余于叱干相见甚驩余即碑下为满引数觞郑重而别是夜宿东庄寒甚余虽被酒犹覆二被视山南别一天地矣为一诗翌日南行縁溪上下雨气初开日光磨荡泉声在耳山色映人兴致殊佳为一诗遂由东道下谷口为烟霞洞传为郑子真隠居处泾阳亦有谷口此去泾尤近而汉中又有谷口不知谁是余与王子茍子髙子小坐　下谈子真事村人辄答曰村无姓郑者口占一絶句之是日别髙子抵仪门茍子宴余茍子三世同居白叟黄童一家满坐殊令人媿羡翌日南过阿史村村亦有数大冡因忆叱干豆卢阿史那皆代北大姓而阿史那豆卢诸人又有功于唐陪昭陵此必三族所居而无所考过此东望茂陵岿然壁上而卫霍诸将附焉想见武帝之盛登临瀚海勒功燕然似不减李靖斥隂山擒颉利时而俗儒徃徃訾之殊为可恨略而南阪尽得兴平城城上于茂陵九则又皆在指顾中矣余不胜感慨为一诗而兴平于子养贤又为言其頖宫一碑亟徃观乃隋贺若谊碑宋人磨其隂刻作夫子庙碑元文尚存十五闻昔曽完好一县令不耐严贵人之索取捶其字过半云已又于崇宁寺壁间得隋常丑奴墓志书虽不大佳唐以前物可存也是日徐明府闻而邀余饮明府巴县人先大夫曽贰巴郡今墓木拱矣见明府殊有风木之感明府亦俊朗欢然道故余为一诗谢之而属之贺若谊常丑奴二石乞置守焉翌日归是役也为日十四得隋碑二隋墓志一唐碑二十石鼔一尉迟恭杜淹李思摩顺义公先妃陆氏清河公主碑额六
　　三　逰城南
