<!-- { "loadSidebar": true } -->
　　十一月十四日预顿首嵗忽已终别乆益兼其劳道逺书问又简间得来况知消息申省次若言面
　　亲故数移转想祖父自具云也祖父如足下来言小大云具絶女亲亲也有信数附书信以慰吾心也
　　杜征南第一帖笔画稍佳而措辞非古黄云或是江左人书第二亲故帖大体与皇象第二帖崔子玉帖同语亦似崔帖皆僞也
　　晋王循书
　　七月二十四日循詹顿首秋月感思深得近示为慰余热比复可不仆疾患故尔不平复顿勿力书不宣王循詹顿首
　　米云王循马攸王劭刘瓌之刘穆之王廞张翼陆云山涛卞壸谢发羊欣与汉章一手僞帖
　　晋刘超书
　　超死罪白如命皆令有本末保任然后受随宜分处谨白
　　此帖与庾翼第二帖同一手伪书按超为人忠清慎书迹与元帝相类乃絶不与人交书述书赋云元帝之运笔可观世逾之呈规仰似世逾超字也此帖与元帝大别其伪可知
　　晋散骑常侍谢璠伯书
　　此计江东精兵不可卒得唯当善养见者而事虑日多如比来忧惧实已万端
　　江东谓吴中也项羽所谓江东父老者也此似右军论时事帖书亦甚似但已经唐临失其精妙处尔
　　晋谢庄书
　　弟昨还方承一日忽患闷当时乃尔大恶殊不易追企恒想诸治昨来已渐胜眠食复云何顷日寒重春节至防患者无不増动今作何治眼风不异耳指遣承问谢庄白呈左仆射
　　谢宪子书全仿子敬风气殊佳案史荘素多疾与大司马江夏王义恭牋自陈两脇癖疢眼患五月来便不复得夜坐此云眼风不异耳当是此时书也尔时萧思话为左仆射爱才好士人多归之此帖当是与萧啓荘宋人误题为晋
　　晋刘瓌书
　　瓌之顿首顿首朱阳逺感闰知有患耿耿知以自屈恨不相见力及不比望瓌之
　　刘瓌之善八分大令既不肯书太极殿谢安遂令瓌之以八分题之此伪帖也黄云与王廙二十四日帖无异题欠之字
　　晋黄门侍郎王徽之书
　　得信承嫂疾不减忧灼宁复可言吾便欲徃恐不见汝等湖水泛涨不可渡遂复隔絶不然寻已徃彼故遣疏知吾逺懐不具徽之等告
　　王右军七男见十七帖凝之操之徽之涣之献之并有书迹传世下二子元之肃之书迹不传黄云集帖者不惟失诸子之序而误以坦之参其中意谓坦之亦右军子也殊不知坦之王述子乃太原族右军乃琅邪族耳按史右军尝谓其诸子曰吾不减懐祖而位遇悬邈当是汝辈不及坦之故耶
　　右军家山隂湖水泛涨谓镜湖也
　　王坦之书
　　坦之惶恐言不知巳与谢郎论坦之事未其意良未了者今当诣公自陈愿告之坦之惶恐言
　　此帖中言谢郎似指谢安安为仆射时坦之为北中郎将徐兖二州刺史观其称公非与尚书令王彪之即防稽王道子也何以知下云惶恐言乃与所尊者啓耳笔差不凡工夫少
　　晋王涣之书
　　涣之等白不审二嫂常患复何如驰情伦直等平安计嫂伦奴已应在道企迟适东五日动静最差速姑如复小胜兾遂和耳犹不宁余上下故常患反侧此悉佳涣之等白
　　涣之此帖或是大令书伦直皆王氏女子大令屡言之姑如复小胜王右军妹适曹者所谓曹妹也余上下故常患姑上下三字颇难辨
　　晋王操之书
　　操之等近得识婢书慰意知年光数问可不不得姜顺消息悬心操之顿首
　　此帖当是好事者集大令帖中字为之操婢姜顺消息等字皆同但熟观大令帖方知其为集字也秘阁续帖中操之自别有草迹帖与此大悬足了此为伪草近字欠末后一笔故诸家释为上
　　晋王凝之书
　　八月二十九日告庾氏女明便授衣感逝悲叹念増逺思得郗中书书说汝勉难安隠深慰悬心渐冷产后何似宜佳消息吾并更不佳忧之遣不次凝之等书
　　案史郗愔尝为中书侍郎又为临海太守与姊夫王羲之髙士许询并有迈世之风愔盖凝之舅也所称郗中书即愔也庾氏女似是凝之或徽之女女子已嫁从其夫姓犹陶渊明所谓程氏妹也但不晓古人父与女书而称名秘阁续帖有徽之与女帖末云徽之等告亦不可晓然谢安与其犹子书乃云父告何也予意已行之女古人以客礼待之故称名勉产也今俗间谓之分免汉书许后传今皇后当免身大令阮新妇勉身得雄亦如此
　　右逸少四子黄云皆得家范而体各不同是善学逸少者顔延年对宋文帝论其诸子自谓竣得臣笔测得臣文防得臣义跃得臣酒书亦犹是也仆今以拟王氏诸子则逸少之书凝之得其韵操之得其体徽之得其势涣之得其貌献之得其源予观世无真迹乆矣未易作许平也
　　晋海陵恭侯王书
　　寒佳不张丞婚事云何是良对足不可时令知女决也王白
　　邃书亦不落流俗可喜
　　晋征西司马索靖书
　　七月二十六日具书靖白虽数相问不解劳倦信至得书喜知弃云宅及计来东言展有期索靖白
　　索靖帖字皆作古体山谷云此字笔端意长诚不可及长沙古帖中有急就章数十字劣于此帖黄云靖七月二十六日帖本七纸晋平南王廙每宝玩之値永嘉之乱乃四叠缀衣中以度江唐蒲州桑泉令豆卢器得之叠迹犹存今所录惟一纸耳摹传失真无复意象予观信至得书喜知弃云宅及计来东者云云山也汉书泰山郡蒙隂县有云云亭所谓禅云云者也弃云宅者犹杜诗所谓春宅弃汝去也计者上计吏也来东者犹诗所谓我来自东也按史靖尝为鲁相岂有故人未仕者在云云耶此数语人多不晓喜知弃三字又讹当以理防刘禹锡嘉话云欧阳询见索靖所书碑驻马观之良乆而去行数百歩复还下马立观之疲倦即坐因宿其旁三日而后启行欣然若有所得
　　晋侍中刘穆之书
　　亦知足下家弊耳仓卒无禄官推迁不得不相用事已御出宁复吾所得回复足下且当就之公还当思更律昏申师情事也刘穆之白
　　刘穆之虽晋人实刘之敬翔耳穆之与朱龄石尝于武帝坐答书自旦至日中穆之得百函龄石得八十函而穆之应对无废足见其敏此帖伪
　　晋车骑将军纪瞻书
　　瞻白昨信来【阙】　　今盖【阙】又贫家无以将意今粉二斗少香所谓物微意全者也力书不多纪瞻顿首
　　黄云观物微意全等语不待见书知其伪予谓瞻晋名儒必不作此帖官终骠骑将军亦非车骑也凢伪帖不可解者皆不合草法
　　晋太守张翼书
　　王僧虔评书云王右军自书表上晋穆帝帝令翼别冩题后答之右军当时不别乆后方悟乃云小人几欲乱真此帖伪作可见
　　晋陆云书
　　三月十六日云白春节余不适得示知足下平安为思面示知何由如信数之及卿既清可之经髙言人叹之当令征南取之也
　　陆云帖与纪瞻帖同一手伪作
　　晋中书令王恬书
　　得示知足下问吾故不差殊劣劣力不具王恬书
　　豫【阙】丞相导第二子书两行极佳窦蒙云恬洽皆不见真迹不知官帖何从而有二人书也
　　晋太守山涛书
　　侍中尚书仆射奉车都尉新沓伯臣涛言臣近啓崔谅史曜陈淮可补吏部郎诏书可尔此三人皆众论所称谅尤质止少华可似敦教虽大化未可仓卒风尚所劝为益者多臣以为宜先用谅谨随事以闻也
　　七贤帖中有山涛书已是李懐琳伪作此帖亦伪黄云恐是冩当时语耳亦非也涛为奉车都尉时未为侍中后为冀州转北中郎将镇邺乃入为侍中迁尚书此见其妄且涛为侍中奉车都尉时铨选非所典掌不应拟此三人为郎以此见好事者假托山公啓事之名而为之
　　绛帖平四　　天
　　晋侍中卞壶书
　　足下佳不朝北中郎上获诸诚文墨至便在舍事许改爱子纸下物知此草勿令一人见也吾今勅书事令不发亟付卿发发便密令人房之卞壶白
　　壸误题作壶发便密令房之房防古通用
　　晋谢发书
　　晋安素自强壮且年时尚可当延遐期岂谓奄至于此自毕逺境二三惋愕不能巳巳未欲防问悲酸悒悒想不乆可得还耳执笔恻感
　　晋安如陶诗殷晋安之类以上二帖语虽古而书非晋置晋安郡今福州梁简文所封
　　宋特进王昙书
　　昨复散差可然不过佳诸示所宜如更増剧恐难为力耳未能令遣俗有余念故耳王昙首和南
　　王昙书名昭然有一首字而王着违之刘亦不觉其非释为答也昙首事宋文帝以太子詹事侍中卒年三十七当时称王詹事未尝为特进也
　　宋中散大夫羊欣书
　　三月六日欣顿首暮春感摧切割不能自胜当奈何奈何得去六日告深慰足下复何如脚中日胜也吾日弊难复令自顾忧叹情想转积执笔増惋足下保爱书欲何言羊欣顿首
　　羊敬元年十二时王子敬甚知爱之夏月着新绢裙昼寝子敬见之书裙数幅而去欣书本工因此弥善王僧虔评书云欣书见重一时亲受子敬行书尤善正乃不称名袁昂评书云欣书似婢作夫人举止羞澁终不似真盖谓不尽力于正书也而史称其善隶书何耶欣自有笔精帖传于世此帖伪作谢发云执笔恻感此云执笔増惋字虽大小真行不同观其笔势乃一人所作耳宋太常卿孔琳书
　　日月深酷抚膺崩叫心肝分脍寻绎懊憹触感陨絶孤思悒悒自郡地穷当奈何不孝奈何念痛悼难胜得去月二示知君所患故尔不差甚有忧悒热甚比复何似想已转佳眠食极胜也善将治之孤子兹疾患叹具恨恨脚中转剧近服散未觉益惙顿何赖扶力迷甚不次孤子孔琳奈何顿首
　　孔琳之字彦林题欠之字防稽人宋太常善草隶此帖纵逸亦可喜窦臮述书赋亦称其速也大扺右军以前书法真自真行自行章自章草自草王子敬年十五六时啓其父乃于行草之间别剏新体故当时倾慕羊薄谢孔之徒一时争效而正行之体壊矣盖行草为书不惟便于挥运而不工于字但能行笔者便可为之知古之士不贵也自唐及今书札之壊实由于此盖纵逸甚易收敛甚难人心易流宜其书之不古甚者反以学古为拘良可叹也今欲观古人正行兰亭叙玉润帖之类是已学者当知之黄云此帖恨恨等十二字偏小盖行间侧注摹帖者妄以入行耳当依本为胜予按王僧虔伎录载汉魏乐府歌辞皆有侧注也自地之间一字不可晓诸家作郡未是示君间作知字虽失犹有理叹具或作叹叹迷下一字不可晓恐是书字欠一笔服散黄作明散恐是摹失
　　齐侍中王僧虔书
　　臣僧虔啓南台御史谢宪乃堪驱使臣门义旧粗是所悉统内新故杂米数十万斛实须督切宪今请假在此臣欲折以统摄庶得速辨其频经督运已有前效谨以啓闻伏愿听许谨啓
　　王简穆琅邪人书名齐代此帖虽佳亦应失真简穆自谓正书第一今观其位置未为尽善盖自子敬以后楷法不古宋齐人喜效子敬行草故于正书不甚用工也然简穆特善评书言必稽古未尝以己意定髙下又与齐髙帝较书之优劣其言不让亦犹子敬自称过父当时人自重书名如此
　　隋僧智果书
