<!-- { "loadSidebar": true } -->
　　竹半过墙殒在林露梢零落选苔深粉销已识风香逺斑在端疑泪侵入剪且供闺妇手裁冠殊称野人心锦防更钖佳名号好为堂前稚子吟　笋箨
　　朝露才晞便趂风髙低去住任西东舞犹白雪还铺迳系向游丝只在空啄啄江头知鸟雀行行隄上看儿童章台走马春归矣飞逐雕鞍得蹔同　栁絮
　　送不须期嗅不消穿帘淡淡忽迢迢雨从曲径开时溅风自中林隙处飘和露上衣惊寝曙薫人到枕可怜宵玉壶若扣鸳鸯事安得虹飞百里桥　花香
　　树底枝头见渐稀纷纷红白苔衣雨中过眼千娇失风外伤心一片飞故态似随蝴蝶化残香疑道晚春归丁宁童仆无轻扫尚把余妍媚夕晖　花落
　　少时尝见先君子松雪公诵谢宗可咏物百首亦能记其一二迩来五十余年四方驰逐百事萃心忘去久矣治戊申七月因与式之辈晚酌闻其所诵谢诗三首重有感焉即席依韵追次八月四日自苏还抵平望偶自赋三十余首子旬颇鋭志此艺因以此纸作乌丝就其广长书凡二十六首付与见余感今思昔者又将托此以传旬尚勉之云东逸史记
　　又云因余甥伍式之诵宗可韵用之为剪刀手帕白燕诗凡三首公绶













　　六艺之一录巻三百八十六
　　钦定四库全书
　　六艺之一录巻三百八十七　　钱唐倪涛撰
　　厯朝书谱七十七
　　明贤墨迹　　诗翰
　　文衡山题咏遗迹
　　卜筑清溪上粼粼玉一湾开门迎晓日隔浦见西山春浪桃花乱晴沙白鸟闲思亲意无限遗泽钓游间　右清溪春思
　　境寂昼偏永心清暑气防老兼疎笔砚性复懒裳衣隐几双桐转褰帘独鸟飞茗薫聊自适不怪客来稀　右夏日停云馆作文璧
　　积雨浮宿润新晴人意适消摇竹中啼禽破幽寂初阳动檐瓦残溜时自滴曲巷行迹稀苔花绣深壁　右即事一律
　　探梅山寺日斜时一月梅花尚满枝勒雨故教开独后寻春却恨到来迟香撩短髩风前韵水洗防脂雪后肌悔不淹留到深夜坐防残月上疎篱
　　惆怅罗浮梦破时居然消息在南枝余寒雪迳春回浅薄晚林塘月上迟翠竹参差明缟袖冷云依约防香肌山公早办风前醉不恨归来倒接防　右竹堂寺防梅花之作徴明
　　澹烟苍霭昼沈沈白发青春好自禁寂厯梅花犹勒雨蹉跎人日苦多隂步来野迳缘溪静爱此茒堂入竹深车马不惊鱼鸟狎居然城市有山林　壬辰人日与之北城别业小集是日风雨寂寥梅蕚未破故诗及之徴明
　　木末层轩倚泬寥西风向首不胜搔天垂一镜蓬壶近云拥千峰佛刹髙后新波浮碧落烟中逺渚见黄茅晚晴长啸下山去一径松风万壑涛　登墓阁天池日暖雨烟生上己行游春服成试向水边修禊事忽闻花底语流莺空山灵迹千年秘胜友良辰四美并一嵗一回春不厌故园光景有谁争
　　短簿祠前树郁蟠生公台下石孱顔千年精气池上剑二壑风烟寺里山井洌雨泉茶可试草荒支磵鹤空还不知清逺诗何处翠壁苔花细雨斑
　　岛屿纵横一镜中湿银盘浸紫芙蓉谁能胸贮三万顷我欲身游七十峰天逺洪涛翻日月春寒泽国隠鱼龙中流彷佛闻鸡犬何处堪追范蠡踪
　　半醉髙楼徙倚中葛巾平岸欲凌风山横天际晴云碧锦烂城头落日红千里闗河都会壮万家烟火嵗年丰望京懐古非吾事病目犹堪送逺鸿　登楼
　　檐前朝雨疎疎落堦下春泥活活生懒不出门惊树合醉能开閤看云行幽深独有闲谙得迂僻都缘病养成报道东风三月尽一场花事却闗情　雨中偶述夕阳楼上看新晴凌乱归云冉冉明万里快瞻飞鸟没一番又是緑隂成带城碧瓦参差合隔水苍烟缭绕生懐袖欣然风拂面醉聴干鹊语前楹　新晴
　　绿隂如水夏堂凉翠簟含风午梦长老去自于闲有得困来毎与客相忘松窓试笔端溪滑石鼎烹云顾渚香一鸟不鸣心境寂此身真不愧羲皇　夏日睡起傍市柴门镇日开心闲车马不惊猜雨中秋事芙蓉尽霜后时新橘柚来张翰未夸菰米饭陶潜自醉菊花杯近来较似嵇中散满架残书懒更裁　秋日闲居江上疎疎梅子雨烟中嫋嫋竹枝歌暖风初泛青莲舫新水平添绿玉坡南去春光归院寂西来山色过桥多美人只在横塘曲手把芙蓉奈逺何
　　一枕清风卧北窓髙楼六月似秋凉陶情图史忘贫病夹耳笙歌欲老狂客至仅能修茗供心闲聊尔续罏香淹留不觉斜阳尽月印花梢上短墙
　　急雨中宵六月凉朝来新水滴横塘一番白苎生秋意无数青山上野航日暖晴沙鳬鸭乱风来前浦芰荷香曽探世事惊尘土转觉江湖兴味长
　　小斋如翼两楹分矩折分明玉磬陈蹈海要非平世事过门谁识有心人屋头日出乌栖晓檐隙香沈燕垒春手种双桐才数尺浓隂己见绿匀匀
　　睡起西斋片雨过绿隂亭院晩凉多乌衣春尽浑无语白苎秋来漫有歌世态风云从变幻山林日月未蹉跎却怜逸少犹多事时写黄庭换白鹅
　　永夏茅堂风曰嘉凉隂寂厯树交加客来解带围新竹燕起冲帘落晩花领略清言苍玉尘破除尘困紫团茶六街车马尘如海不到柴桑处士家　为松泉书曽擕书册住东瓯此日因君忆旧游落日乱山斜带郭碧天新水静涵洲从知地胜身如隐近説官清嵗有秋西北浮云应在念乗闲一上谢公楼　赠槐先生文璧
　　我生辛苦不逢辰见説丁年积渐亨力命相持懐御冦行藏无主卜君平寻常万愿空成感老大邅回正坐名劳谢防言知验否秋风相送不胜情　赠日者徐生文璧
　　三十相将始洗儿百年回首即非迟祖书敢谓今堪托父道方惭我未知愿鲁难慿苏子论胜无聊有乐天诗人间切事惟应此对客那无酒一巵
　　春风一笑锦绷儿共道头颅较我竒门户闗心能不喜贤愚有命可容期百年正赖培来久万事谁云足自兹五十老亲遗世网从今都是弄孙时　贱子今年四月十又三日始举一儿弥月之次薄有汤饼之设因识二诗邀在席诸君同赋是嵗治丁巳予年二十又八徴明书
　　文衡山今日歌【行草书】
　　今日复今日今日何其少今日又不满此事何时了人生百年几今日今日不为真可惜若言姑待明朝至明朝又有明朝事为君敬诵今日诗努力请从今日始徴明
　　瑚网一跋见前
　　文衡山书十美诗巻
　　倾国人多有美姿扁舟载去亦宜之戏瓢尚想当时事深涉何曽读卫诗　西施
　　浮生难比草头尘常托千金视此身若使琴心挑得动不知匪石是何人　文君
　　髙抱琵琶障冷风淋漓衫袖湿啼红安边重用和亲计驾驭英雄己不同　明妃
　　倚竹眠床态自娇夜深银烛正髙烧不将春舞归长袖宜自轻身好折腰　飞燕
　　飞絮无慿只趁风也知相逐水流东琉璃瓶薄珊瑚脆毁不求全妾命同　绿珠
　　徙倚闲庭暗泪垂不须再读寄来书己知一代容华尽地下相逢未是迟　碧玉
　　梅花香满石榴裙只用防频艾纳薫仙馆巳于尘世隔此心犹不负黄昏　梅妃
　　欲与君王共辇还马嵬路狭转头难早知怨自思萌蘖悔不当时乞赐环　太真
　　闺门出入有常经女子何须独夜行待月西厢谁唱始至今传説见分明　莺莺
　　短长阔狭乱堆牀细染轻捶玉色光岂是无心恋针线要将姓字托文房　薛涛　徴明题
　　文衡山诸絶句
　　试茶初动蟹眼临帖更画乌丝啜罢冷淘槐叶渐吟双调柘枝　拥褐一瓢浊酒支頥半巻南华消受谁堪伴侣纸窓残雪梅花　右幽居二絶征明
　　黄金宫阙郁嵳峨秋色盈盈月漾波吴下髙枝元有种天香莫怪属君多　已酉七月敷求将试应天赋此奉赠徴明
　　千山叠翠斜阳外万壑争流春余景色撩人归未得髙情原不在溪鱼
　　三月光隂修禊后千村桃李杖藜中何时去觅王度把巻临流一笑同
　　解带襌房春日斜曲防供佛有名花髙情更在樽罍外坐对清香荐一茶
　　小病淹愁百念慵时时清梦越城东春风闭户草如积落日倚楼山满空
　　落落髙松下午隂静闻飞涧激清音幽人相对无余事啜罢茶瓯再鼓琴
　　木多长夏翠交加野客孤吟坐日斜纵有残春供醉眼碧波深暎紫防花
　　满眼溪山迹未尘百年台殿已沈沦只应寂寞莲池水曽照当时入社人
　　松叶满山行迳防幽居更在竹藂西绿隂深寂诗成处爱惜新筠不忍题
　　流泉争泻作狂澜树色苍苍带逺山髙阁清幽人共坐不知日月几摧残
　　小阁登临眼境竒水云沙树参差犹怜兴浅匆匆去不见湖中月上时
　　水展晴空秋色逺树沈平野日光寒生绡万幅天开画澄碧楼中暮倚防
　　秋江雨过水潺潺疎树平皋带逺山正是幽人诗就处小舟问我夕阳还
　　传呼曲巷使君来树底柴门懒自开老病迂疎非傲客直秋车马破苍苔
　　谁见金鳬水底坟空懐香玉闭佳人君王情爱随流尽只有寒溪尚姓陈
　　残冬相见还相别灯火幽幽灿玉缸正自多情眠不得忽聴风打西窓　夜与徳孚坐小楼记此徴明
　　文衡山三题吉祥庵巻
　　徴明舍西有吉祥庵徃嵗尝与亡友刘恊中访僧权鹤峰过之恊中赋诗云城里幽栖古寺闲相依半日便思还汗衣未了奔驰债便是逢僧怕问山徴明和云殿堂深寂竹床闲坐恋椶隂忘却还水竹悠然有遐想会心何必在空山越数年过之则恊中己亡因读旧题追思其韵尘踪俗状强追闲惭愧空门数往还不见故人遗约在黄梅暗郭西山时治十四年辛酉也只今正徳庚辰又二十年矣庵既燬于火而权师化去亦复数年追感昔游不觉怆惜因再叠前韵当日空门对燕闲伤心今送夕阳还刦余谁和邢和璞老去空悲庾子山他日偶与恊中之子穉孙谈及因写此诗追图其事付穉孙藏为里中故实云时十六年辛巳二月八日也文衡山书拙政园记并诗巻【记文繁兹不录】
　　若墅堂在拙政园之中园为唐陆鲁望故宅虽在城市而有山林深寂之趣昔皮袭美尝称鲁望所居不出城郭旷若郊野故以为名
　　会心何必在郊坰近圃分明见逺情流水防桥春草色槿篱茅屋午鸡声絶隣人境无车马信有山林在市城不负昔贤髙隐地手擕书巻课童畊
　　繁香坞在若墅堂之前杂植牡丹芍药丹桂海棠紫璚诸花孟宗献诗云从君小筑繁香坞
　　杂植名花傍草堂紫丹艶漫成行春光烂漫千机锦淑气薫蒸百和香自爱芳菲懐满袖不教风露湿衣裳髙情已在繁华外静防游蜂上下狂
　　倚玉轩在若墅堂后傍多美竹面有昆山石
　　倚楹碧玉万竿长更割昆山片玉苍如到王家堂上看春风触目总琳琅
　　怡顔处取陶词眄庭柯以怡顔云
　　斜光下乔木睠此白日迟人不可即暮景聊自怡青春在髩莫待秋风吹
　　梦隐楼在沧浪池之上南直若墅堂其髙可望郭外诸山君尝乞灵于九鲤湖梦隐隐字及得此地为戴颙陆鲁望故宅因筑楼以识
　　林泉入梦意茫茫旋起髙楼拟退藏鲁望五湖原有宅渊明三径未全荒枕中巳悟功名幻壶里谁知日月长回首帝京何处是倚防惟见暮山苍
　　聴松风处在梦隐楼北地多长松
　　疎林漱寒泉山风满清聴空谷度凉云悠然落虚影红尘不到眼白日相与永彼美松间人何似陶景园有积水横亘数亩类苏子美沧浪池因筑亭其中曰小沧浪昔子美自汴都徙吴君亦还自北都踪迹相似故袭其名
　　偶傍沧浪构小亭依然绿水绕虚楹岂无风月供垂钓亦有儿童唱濯缨满地江湖聊寄兴百年鱼鸟己忘情舜钦己矣杜陵逺一段幽踪谁与争
