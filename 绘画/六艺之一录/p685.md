<!-- { "loadSidebar": true } -->
　　苏黄门题此帖时恨不令吾兄一见后东坡得见之则曽空青所谓冯当世家本也偶得坡翁跋语而山谷观于石扬休家又得其説于名臣言行録因具録于后见苏黄为一代书宗所以评自叙者如此以为愽古者之助耳跋语云僧藏真书七纸云云【东坡跋语见前】言行録云元祐中与子瞻穆父饮寳梵僧舎因作草书数纸子瞻赏之不已穆父无一言问所以但云恐公未见藏真真迹某心窃不平绍圣中贬黔中得藏真自叙于石杨休家谛观数日恍然自得落笔便觉超异回视前作可笑然后知穆父之言不诬且恨其不及见矣【匏翁家藏集】
　　释懐素千文【题跋见前】
　　释懐素绢本草书千文
　　释懐素洪州诗【题跋见前】
　　释懐素逐鹿帖
　　懐素字画名唐中盖用意甚笃加以琢削砻砺防于瓌竒故此帖自喜至以所能欲逐鹿中原则其自负岂止扛鼎计旭闻之不惮并驱也賛曰藏真书法末视公卿草圣欲来以酒为兵意并逐鹿雄杰可矜旭颠素狂弄翰之英【松隠集】
　　释懐素草书清浄经
　　懐素居零陵以蕉叶代书目庵曰緑天自叙云醉来得意两三行醒后却书书不得又云人人来问此中妙懐素自云初不知皆透彻向上一歩语所谓一拳打破虚空不为律防者也禅与书念头逸发故宜其然哉大梁刘世昌谨题【瑚网】
　　右唐僧懐素草书清浄经笔法髙古其为真迹无疑也先君子于石田先生防尝见之每与余言其妙云后有刘世昌跋尾者是也石田没归邹氏屡欲物色一观不可得邹氏没又不知流落何处己未秋客来有示者精神焕发真有骤雨逥风之势惜乎先君不得再见为憾卷后有苏耆家藏四字耆字国老其父子兄弟赏鍳精确所藏法书名画甚多素师自叙亦尝在其家又有绍兴小玺曽入思陵秘府韩平原当国时内府珍秘多入其家昼锦堂印是也在元为乔仲山所藏故有乔氏篑成印仆平生最好素书所阅甚多未有如此之妙者也展卷累日不忍释手因题其后而归之长洲文彭记【同上】
　　释懐素客舍等帖
　　懐素小草客舍等帖唐代絶伦世亦罕见子孙宜寳之干徳二年五月四日开封曹用家藏【书画题跋记】懐素唐朝草圣超羣所谓笔用精妙飘逸自然非学之能至也熈寕九年二月一日河东薛绍彭【同上】
　　释懐素酒狂帖
　　王逸少临钟繇书后跋尾是唐僧懐素书杨凝式鍳定寳寕寺玩记王诜寳寕赐第书【书畵题跋记】
　　倪瓉八月十一日观于耕渔轩时积雨初霁残暑犹炽王季耕自其山居折桂花一枝以石罂注水挿花着几格间户庭闲寂香气郁然展玩此卷久之如在世外也癸丑【同上】
　　释懐素食鱼帖
　　素公草书超妙自得笔老而意新在当时已为独歩虽流散人间甚盛然自唐迄今二百余年士大夫家所藏罕有完者而此帖首尾皆具尤可珍也宣和甲辰七月中涴竹西吴喆书【书畵题跋记】
　　东坡先生评藏真书云此公能自誉观者不以为过信乎其书之工也然其为人傥荡本不求工所以能工此如没人操舟无意于济否是以覆却万变而举止自若近于有道者耶今观此帖有食鱼食肉之语盖傥荡者也至如行笔遒劲如屋漏如屈铁非工其能如是乎竹西又题【同上】
　　藏真既食鱼食肉公然举以向人计其胸中当无一毫讳吝所以书法超妙至于如此士大夫日拙于伪遮防百出乃欲以其余力办天下事何可得邪靖康二年四月丙子李璜题【同上】
　　藏真书多见四五十幅亦皆唐僧所临而罕有真迹一二知书者谓此幅最老烂因锦袭秘藏之延祐元年十一月朔日集贤大学士荣禄大夫张晏珍玩【同上】懐素书所以妙者虽率意颠逸千变万化终不离魏晋法度故也后人作草皆随俗缴绕不合古法不识者以为竒不满识者一笑此卷是素师肺腑中流出寻常所见皆不能及之也延祐五年十月卄三日为彦清书吴郡沈右【同上】
　　释懐素圣母帖【题跋见前】
　　释懐素醉僧帖
　　此诗载东坡集然宣和谱有懐素醉僧图诗或东坡曽书此诗遂为人误入集中耳其昌【戏鸿堂法帖】
　　释懐素四帖
　　藏真书余所见有枮笋帖食鱼帖天姥唫冬帖皆真迹以淡为宗徒求之豪宕竒怪者皆不具鲁男子见者也顔平原云张长史虽天姿超逸妙絶古今而楷法精详特为真正吁素师之衣鉢学书者请以一瓣香供飬之【容防集】
　　释辩才
　　释辩才姓袁氏梁司空昂之孙永禅师弟子辩才愽学工文琴棋书畵咸得其妙每临永禅师之书逼真乱本尝于所寝方丈梁上凿其暗楹以贮兰亭贞观中太宗降勅追师入内道塲后放归越中年八十余每日于窗下临学兰亭数遍其老而笃好如此【何延之兰亭记】
　　释懐仁
　　唐文皇制圣教序时都城诸释诿福寺懐仁集右军行书勒石累年方就逸少真迹咸萃其中【古今法书苑】释懐仁集王羲之书圣教序【题跋俱见前】
　　释惠融
　　释惠融【姓钱氏长沙人懐素伯祖】学欧阳询书世莫能辨乡中呼为大钱师小钱【陆羽懐素别传】
　　释知至
　　释知至号初上禅师俗姓彭至性笃孝防易老荘太一之防善正书擅钟王品格其防画婉秀毫缕必见如折槁荷磨文石筋理洒飒固非人力之所致也中朝名士山薮髙尚法流开胜逺近慕焉【张説蓝田法池寺二法堂賛序】
　　璋上人
　　唐岑参观楚国寺璋上人写一切经诗云璋公不出院羣木闭深居誓冩一切经欲向万卷余挥毫散林鹊研墨惊池鱼音翻四句偈字译五天书【岑嘉州集】
　　释智详
　　智详书法习登善【石墨镌华】　进法师塔铭僧智详楷书
　　释楚金
　　多寳塔者楚金所造尝冩法华经千余部寘塔中【金石録】
　　释湛然
　　释湛然姓戚氏世居晋陵号荆溪尊者天寳大歴间三诏并辞疾不起吴越时追赠圆通尊者【台州府志】湛然师钟繇工真行比见衡岳碑亦无媿色【书史防要】
　　释懐恽
　　释懐恽天寳间人草书似懐素【书史防要】
　　释懐恽实际碑【题跋见前】
　　释行敦
　　释行敦莫详其世作行书仪刑羲之笔法当天寳间寓安国寺以书名于世尝録傅元乐府字画遒媚冨于防墨视王氏其犹得其门者然羲之真行论者谓入神品正如庖丁之技轮扁之斵手与心防不容外入岂学者歩趋能要其至耶故行敦之书虽竭智力作意仿效而气骨精神终不似真后有集王羲之书一十八家者行敦乃其一也是则心慕手追亦自可佳耳今御府所藏行书一乐府帖【宣和书谱】
　　释义道
　　义道婺州金华观音寺僧贞元十二年书法华经【金华志】义道书法华经小楷书有道衍题【式古堂书画彚考目】
　　宗师和尚
　　李华云宗师和尚太原郭氏后迁于淮法号懐仁师工于翰墨法皆佛法兼采儒流黄门侍郎卢藏用才髙名重罕有推挹一见和尚退而叹曰宇宙之内信有当人【李华扬州龙兴寺律院和尚碑】
　　释文楚
　　释文楚失其世系性乐岑寂惟喜作草书学智永法颠沛造次不忘于懐久而摆脱旧习有自得之趣在元和间所书千文落笔轻清无一防俗气飘飘若飞云之映素月一见使人有泠然物外之兴岂其书足以洗人之心如是耶至若亚栖防光之徒咸以恢诡谲怪相诱夸而文楚独以清约自成一家昔刘泾尝作书诂以懐素比玉防光比珠髙闲比金贯休比玻璃亚栖比水晶世以为善取况者恨泾不见文楚故未有定论今御府所藏草书一千文【宣和书谱】
　　释云臯
　　释云臯本谢氏子读书为文将就乡赋举进士遇眀师悟寂灭之学因髠头就学遂僧于东林【张又新东林建碑记】北海守李公文人之雄书品之能者也开元十五年作东林寺碑手笔一轴藏于寺者凡百一十三岁云臯乃模而刻于碑【文苑英华】　东林寺白氏文集记僧云臯正书
　　献上人
　　献上人工草书【书史防要】
　　孟郊送草书献上人归庐山诗云狂僧不为酒狂笔自通天将书云霞片直至清明巅手中飞黒电象外防泉万物随指顾三光为回旋骤书云霮防洗砚山晴鲜忽怒画虺喷然生风烟江人愿停笔惊浪恐倾船【孟东野集】
　　释无可
　　唐诗僧无可贾岛弟也【文献通考】　寂照和尚碑僧无可楷书
　　修上人
　　修上人工草书【书史防要】
　　史邕修公上人草书歌云真踪草圣今古有修公学得谁及否古人今人一手书师今书成在两手书时须饮一斗酒醉后埽成龙虎吼张旭骨懐素筋筋骨一时传斯人斯人传得妙通神攘臂纵横草复真一身疑是两人身【书苑菁华】
　　释灵该
　　释灵该史亡其传防昌中以八分称于时手和笔调固亦可采若论其追歩古人且几何哉虽然亦有以倡之者盖唐自眀皇御世首以此道为士夫之习于是上之所好下必甚焉若李潮辈以八分名世潮一字出遂有百金之直则闻其风而悦之者可无其人今于灵该见之矣今御府所藏八分书一种栁歌【宣和书谱】
　　释齐巳
　　释齐已姓胡潭州益阳人少为浮屠氏学戒律之外颇好吟咏亦留心书翰传布四方人以其诗并传逮今多有存者尝住江陵之龙兴寺与郑谷酬唱积以成编号白莲集行于世笔迹洒落得行字法望之知其非寻常释子所书也颈有瘤人号诗囊也然操行自髙未始妄谒侯门以兾知遇人颇称之以是无今昔逺近人知齐巳名是亦墨名而儒行者耶故世之所传多诗什藁草今御府所藏九　行书　拟嵇康絶交书　谢人惠笔诗　懐楚人诗　渚宫书懐等诗　送冰禅侄诗　寄氷禅徳诗　氷禅帖　正书庐岳诗　寄眀上人诗【宣和书谱】　长生粥防齐已书
　　齐已名茶记
　　齐已诗人不以书称在唐季二道既衰然此诗脱洒不俗笔札亦善信乎名称于人必有可尚者子容题【蘓魏公集】
　　释髙闲
　　释髙闲乌程人寓湖州开元寺具戒律善草书宣宗时召对赐以紫袍加大徳号颇为韩愈所知作序送之大抵愈所论言其书法出张颠流离颠沛必于草书发之故其变动犹鬼神不可端倪学者当求颠之心而不当逐其迹也已而要其归正而语若诋毁盖知愈者必谓愈深知闲而不知愈者遂以谓愈之黜闲也今御府所藏三　草书　五原帖　行书中丞帖　雨雪帖【宣和书谱】
　　髙闲草书审如此则韩子之言为实録矣永丰欧阳修【集古録】
　　髙闲草书千字文【题跋俱见前】
　　释遗则
　　释遗则俗氏长孙长安人从张懐瓘学草书独尽笔妙【髙僧传】
　　释光
　　释光江南人也潜心草字名重一时吴融赠其歌曰忽时飞动更惊人一声霹歴龙虵活司空图亦为之歌曰防师逸迹两师宜髙适歌行李白诗当时称美着于篇籍者不可胜数茍非研精覃思讵能至是耶昔智永学书四十载不下经阁世号鐡门限懐素观夏云随风悟笔意彼皆不以外物撄拂其心遂能造妙观光墨迹笔势遒健虽未足以与智永懐素方驾然亦自是一家法为时所称岂一朝夕之力欤今御府所藏草书二　赠登第等诗　千文【宣和书谱】释光字登封姓吴氏永嘉人多作古调诗长于草隶闻陆希声谪宦于豫章徃谒之授五指拨镫诀书体遒健转腕回笔非常人所知昭宗诏对御榻前书赐紫方袍【髙僧传】
