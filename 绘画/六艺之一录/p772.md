<!-- { "loadSidebar": true } -->
　　李时字宗易任邱人治壬戌进士改庶吉士嘉靖三年进侍读学士陞礼部侍郎厯少傅兼太子太师吏部尚书华葢殿大学士赠太傅諡文康【列卿纪】资福寺碑嘉靖初山西按察使司佥事钱俊民撰书之者礼部左侍郎任邱李时也【日下旧闻】
　　夏言
　　夏言字公谨贵溪人少警敏能属文尤长笔札正德丁丑举进士嘉靖十五年为吏部尚书华葢殿大学士隆庆初赐諡文愍【列卿纪】
　　文愍以才隽居首揆天下重其书贞珉法锦视若拱璧正行亦遒美但肥过而滞老过而稚耳榜署书尤可观【贵溪县志】
　　夏桂洲五言絶句帖行书【式古堂书画彚考】
　　顾鼎臣
　　顾鼎臣字九和昆山人治乙丑举进士第一授修撰嘉靖中为礼部尚书武英殿大学士赠太保諡文康【列卿纪】
　　王世贞国朝名贤遗墨有顾鼎臣书【弇州续槀】
　　许缵
　　许缵字廷美河南灵宝人治丙辰进士嘉靖中为吏部尚书文渊阁大学士加少傅平生寡欲于古稀之年犹作细楷政暇阅经史典籍老而不倦赠少师諡文简【列卿纪】
　　张治
　　张治字文邦茶陵州人七歳挥墨成巨字稍长诸史百氏靡不综贯正德庚辰举进士第一入翰林为庶吉士嘉靖二十八年以礼部尚书兼文渊阁大学士赠少保諡文隐【列卿纪】
　　徐阶
　　徐阶字子升华亭人嘉靖初及第第三人授翰林编修累迁吏部尚书建极殿大学士赠太师諡文贞【华亭县志】
　　公名臣不拟以词翰名然亦自稳密【王世贞国朝名臣遗墨跋】徐文贞与白谷诗帖　徐太师五岳诗帖俱行草书【式古堂书画攷】
　　严讷
　　严讷字敏卿常熟人嘉靖二十年进士授编修四十四年以吏部尚书兼武英殿大学士赠少保諡文靖工文善书【弇州续槀】
　　文靖好习钟王书【陈瓒济美堂集】
　　严文靖临赵文敏四十二章经
　　少保严文靖公故精八法苐于魏国赵文敏公书不甚规规效颦今观所摹文敏佛説四十二章经墨妙譬之周昉貌赵郎殆得其神彩情性固公临池之力深要于此经有神解冥契者固不觉其转中鹄之妙至此也公虽不名佛其操行制念与此经亦悲慈平实鲜不合者眉山氏谓范蜀公为学佛作家而自诧临成都讲堂帖为得右军三昧则文靖公哉经云以此深心奉尘刹是则名为大报恩公之子有焉【弇州续槀】
　　严防
　　严防字道时文靖公第三子长于书偶得虞永兴米南宫真迹临池竟日忘倦往往得两家之妙邑之慧日寺殿榜道时笔也笔势飞动识者赏其逸韵【瞿汝稷冏卿集】
　　严泽
　　严泽字道溥文靖公子仕中书舍人神宗见泽书称善人多宝之【常熟志】
　　严济
　　严济字道行文靖公子善书得曹娥碑笔意【常熟志】严济书学钟元常而多姿态好写佛经乞者如市【李维祯大泌山房集】
　　秦金
　　秦金字国声无锡人治癸丑进士嘉靖二年为户部尚书赠少保諡端敏【列卿纪】　崇寿寺碑秦金书
　　罗钦顺
　　罗钦顺字允升泰和人治癸丑进士授编修嘉靖六年为吏部尚书赠太子太保諡文庄【列卿纪】
　　王世贞国朝名贤遗墨有罗文庄公钦顺书【弇州续槀】
　　顾清
　　顾清华亭人治癸丑进士嘉靖中为南京礼部尚书諡文僖【列卿纪】
　　顾文僖公书与罗文庄公笔俱清劲【弇州续槀】
　　朱希周
　　朱希周字懋忠其先昆山人徙居吴初释褐为翰林修撰累迁南京吏部尚书赠太子少保諡恭靖【王世贞吴中往哲像赞】
　　公生平不作一行草笔书极谨细【王世贞国朝名贤遗墨跋】
　　刘麟
　　刘麟字元瑞号南坦饶州人家金陵治丙辰进士嘉靖七年为工部尚书致仕好楼居力不能营索文徴明绘神楼图字之曰髙明所集古诗十六题以自况书法宗羲献尺牍片简人争宝之【李黙刘南坦小传】刘司空书醇古简足可砭今人好竒作异之病【墨材快事】
　　周伦
　　周伦字伯明号贞庵昆山人治己未进士官至南京刑部尚书赠太子少保諡康僖善大书有眉山豫章风骨【王世贞吴中往哲像赞】
　　康僖公性嗜书善行草今刑部壁有其书识者谓似山谷【昆山人物传】　周贞庵同年燕集诗帖行楷书【式古堂书画彚考】
　　周用
　　周用字行之号白川吴江人治壬戌进士拜行人司行人孝宗时为吏部尚书赠太子太保谥恭肃【世经堂集】
　　公喜为诗动盈卷帙书法俊逸【静志居诗话】
　　刘节
　　刘节字介夫世称梅冈先生大庾人治乙丑进士嘉靖十一年为刑部右侍郎【列卿纪】　刘节书仿顔鲁公【书史防要】
　　湛若水
　　湛若水字元明初名露字民泽避祖讳改今名居广之増城甘泉都学者称甘泉先生从游陈白沙以斯文属之治乙丑进士选庶吉士授编修嘉靖中为兵部尚书【洪垣甘泉先生墓志铭】
　　若水仿陈白沙天然不及也惟署笔差有骨【书史防要】
　　魏校
　　魏校字子才号庄渠昆山人治乙丑进士世庙初以太常少卿监国子祭酒谥恭简着六书精蕴【分省人物考】
　　太常卿庄渠魏公尝着六书精蕴因古文以正小篆之伪又参大篆及择小篆之可者以补古文之阙【陆垹篑斋文集】
　　顾应祥
　　顾应祥初名梦麟字惟贤长洲人家吴兴举进士授饶州府推官累迁南京刑部尚书赠太子少保诗似白少傅书似赵吴兴【弇州山人槀】
　　陆深
　　陆深字子渊号俨山华亭人治乙丑举进士改庶吉士授编修嘉靖中为詹事致仕赠礼部侍郎諡文书法妙逼钟王比于赵松雪而遒劲过之【夏言桂洲文集】唐锦俨山陆公行状云国初吾松多以书学名天下久已絶响公近奋起遂凌蹵前人而处其上张电以书学际遇实出公所指授识者谓公赵文敏后一人非谀词也【龙江集】
　　陆文自言吾与吴兴同师北海海内人以吾为取法于赵是意不安于赵也究论其风力实出吴兴之上【莫廷韩集】
　　陆宫詹以书名家虽率尔作应酬字俱不茍且曰即此便是学字何得放过【董其昌画禅室随笔】
　　陆深真草行书如铁画银钩遒劲有法颉颃北海而伯仲子昻一代之名笔【云间志略】
　　陆子渊白鴈诗卷行书　陆文夜宴诗帖草书陆俨山望夫石乐府帖行书　陆子渊书南山野倡记　陆文藏书目序楷书　陆俨山吊刘生赋楷书【式古堂书画彚攷】
　　陆俨山书
　　陆文公俨山先生书法雅宗赵松雪晩镕李北海西晋风格宛然具存足传不朽人言先生平居虽尺简裁答必精铅椠必工结搆即于所甚昵者造次应之不废也其用力葢勤如是今观东滨朱君所藏诸帖信哉而秦君鸿胪后沙东滨壻也寔彚缉成卷以备珍赏则公虽往而神标辉映已在二君氷玉间矣【崇兰馆集】
　　陆子渊白鴈诗卷
　　文公尝云我与松雪翁同参李北海其自负如此然实从吾乡沈学士得来故梁叔宝之与先世墨迹并藏不作野鹜视也若白鴈诸诗气骨髙迈变化感怆直可平抗海叟矣陈继儒题
　　邵锐
　　邵锐仁和人正德戊辰进士改庶吉士授编修嘉靖十一年为太仆寺卿諡康僖【列卿纪】
　　王世贞国朝名贤遗墨有邵锐书【弇州续槀】
　　周金
　　周金字子庚号约庵武进人徙南京正德戊辰进士擢给事中嘉靖时为南京户部尚书善字书有晋人风骨赠太保諡襄敏【唐顺之荆川文集】
　　许成名
　　许成名字思仁聊城人正德辛未进士选庶吉士授编修嘉靖初为礼部左侍郎书初学逸少已沉酣吴兴小变之遒逸飞动甚为海内鉴赏【分省人物考】
　　成名作真行笔颇简劲然结搆踈而丑【书史防要】
　　韩玉
　　韩玉字廷瑞通许人举于乡拜郯城知县弃官归称寄傲子嗜古诗竒字嘉靖二年七十嵗矣尚作蝇头楷字即片字未见一画茍也【李梦阳空同集】
　　徐江山
　　徐江山字六桥钱唐人正德辛未进士官尚宝卿工真草法世宗爱其书御制诗文必命江山书之【杭州府志】
　　许宗鲁
　　许宗鲁字伯诚咸宁人正德丁丑进士选庶吉士嘉靖中为右佥都御史终太常少卿以善书名海内【王庭咸宁县志】
　　宗鲁书有圣教遗意【书史防要】
　　徐献忠
　　徐献忠字伯臣号长谷华亭人嘉靖乙酉举于乡知奉化县谢政归葺旧庐治梅圃读书其中真草书法苏赵【松江志】
　　伯臣本非当家用笔圉圉而时吐钟意【王世贞三吴楷法跋】徐伯臣与子元札　徐长谷五言律诗帖行楷书【式古堂书画彚攷】
　　张文宪
　　张文宪字廷鉴殳山人流寓桐乡七嵗工八法孝宗召试乾坤二大字称防令读书翰林院嘉靖癸未举进士终工部尚书【桐郷志】
　　丰坊
　　丰坊字人叔号南禺外史鄞人为人逸出法纪外而书学极博五体并能诸家自魏晋以及国朝靡不兼通规矩尽从手出葢工于执笔者也以故其书大有腕力特神韵稍不足【詹氏小辨】　列朝诗集云字存礼改名道生字人翁嘉靖二年进士除礼部主事
　　丰考功晩痹而趺株连臂于书不无少妨【徐文长集】坊家藏古碑刻甚富临摹乱真为人撰定法书以真易赝不可穷诘【鄞县志】
　　坊草书自晋唐而来无今人一笔态度惟喜用枯笔乏风韵耳【书史会要】
　　丰道生临续书谱并识帖行楷书　丰南禺临养生论并题行草书　丰西农咏史并登瑞石山诗帖行书【式古堂书画彚考】
　　丰人翁书卷
　　昔王逸少人品为书法所掩天下知其书不能尽知其人丰人翁实有笔人望不副天下恶其人并废其书非也今观诸帖虽多老年頽笔然时出入二王兼存米颠风致玉山程孟孺最善钟顔二家书故特宝存此老遗笔亦宋人不废京卞书意【王奉常集】
　　丰吏部论书真迹
　　本朝知书者推丰吏部而吴人往往短之四明李生子初出此帖相示楷篆八分行凡四体大都论书法及举魏晋人名墨而未终者然其议论刻核非精其技者不能也余笔札最拙亦愿以暇日临摹古人而未及安能窥丰先生藩篱哉姑跋数语以塞子初之请【冯梦祯快雪堂集】
　　徐兰
　　徐兰字芳逺号南塘其先余姚人后徙鄞为郡诸生累举不第遂潜心书法正书师钟繇宣示帖行草师王献之授衣天宝节过鵞还等帖皆淳古遒劲度越流俗尤精六书考究画正其讹谬作古文竒字得边鲁生笔法八分初法蔡邕淳于长碑不失矩度而晩年参以己意时人谓其书与程南云并驰逺近求者无虚日兰亦髙自矜负间有挟势位使舆隶致之辄白眼叱去曰吾岂祗役者耶人以是益重之【张时彻宁波志】
　　徐兰与丰坊同时好作字不师汉人而师宋庐陵朱恊极苏学尝有恊极所书敬斋箴石刻字画无法俗恶可厌后之人乃有好之如徐氏者亦其所遭然也【金薤琳琅】
　　苏若川
　　苏若川字君楫休宁人受笔法于文待诏及南禺外史其书得外史为多径寸草书临二王清洒可爱【詹氏小辨】
　　冯世雍
　　冯世雍字和一字三石江夏人嘉靖癸未进士博学工书及诗古文辞由吏部郎中出为杭州知府调徽州【湖广通志】
　　王慎中
　　王慎中字道思号南江更号遵岩【晋江人】嘉靖丙戌进士授户部主事为古文词与唐顺之陈束辈号八才子仕至河南参政【闽书】
