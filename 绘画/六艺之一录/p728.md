<!-- { "loadSidebar": true } -->
　　清之工笔札其迹见鳯墅续法帖中【书史防要】
　　史弥逺
　　史弥逺字同叔淳熙十四年举进士寳庆六年拜太师右丞相兼枢宻使鲁国公追封魏王谥忠献【宋史】弥逺工笔札其迹见凤墅续法帖中【书史会要】
　　杜杲
　　杜杲字子昕邵武人淳祐中为敷文阁学士兼吏部尚书淹贯多能为文丽宻清严善行草急就章【宋史】
　　杨简
　　杨简字敬仲慈溪人乾道五年举进士授富阳主簿常平使者朱熹荐之绍熙五年为国子博士嘉定元年授秘书郎寳庆元年转朝议大夫慈溪县男寻以寳谟阁直学士致仕咸淳间制置使刘黻即其居作慈湖书院【宋史】
　　慈湖字画端严清劲使人望之凛然亦足以见其所存不惰而随寓有则【杜范清献公集】
　　杨慈湖手书孔壁孝经
　　司马文正公平生未尝草书虽造次颠沛间一防一画必如法度观其书者即知公之为人慈湖先生杨公道徳学问追嫓前修而于翰墨尤极严谨嘉定初获侍公于着廷见其酬答四方书问无一字作行狎体葢其斋庄中正表里惟一故形于心画亦絶类文正公而清劲过之傅君侹所藏孔壁孝经又其得意书也呜呼先生不可作矣学者即此而观之犹足以窥大贤气象而知立徳之本云【西山集】
　　薛季宣
　　薛季宣字士龙永嘉人年十七起从荆南帅辟召为大理寺主簿大理正出知湖州改常州【宋史】
　　薛士龙抄书动千百卷未尝有一字行草【止斋集】薛寺正于书无不读耽玩钟鼎古文搜竒抉怪凡易识者多不用古文所无间以小篆补其阙真好古哉【攻媿集】
　　陈傅良
　　陈傅良字君举温州瑞安人研精经史贯穿百氏以斯文为己任官至寳谟阁待制赠通议大夫【宋史云谥文节】风度高逺动辄过人诗律之精深字画之遒媚登览高致吟讽低昻亲之则使人意消王谢韵度尚可想也【攻媿集】
　　林希逸
　　林希逸官考功员外郎能书【书史要会】
　　林希逸字肃翁号竹溪又号鬳斋福清人乙未榜由上庠登第凡三试皆第四是嵗真西山知举【癸辛杂识】
　　林泳
　　林泳希逸子亦能篆【书史会要】
　　姜防
　　姜防字尧章番阳布衣也自号为白石生好学无所不通请于朝欲政颂台乐律以议不合而罢有大乐议琴瑟考铙歌等书传于世运笔遒劲波澜老成著续书谱一卷议论精到用志刻苦笔法入能品【谢采续书谱序】
　　赵子固目姜尧章为书家申韩【研北杂志】
　　姜白石书法迥脱脂粉一洗尘俗【书史会要】
　　张即之
　　张即之字温夫厯阳人参知政事孝伯子中进士举厯司农寺丞授直秘阁以能书闻天下金人尤寳其翰墨【宋史】
　　张温夫秘阁喜作擘窠大字不一诗辄尽一幅绢金人极爱重之好书少陵古柏行【弇州山人藁】
　　张温夫书老柏行
　　温夫特善大书扁额字如作小楷不烦布置而清劲絶人余屡见所书楞严道徳经虽甚纎小皆得笔兴此卷老柏行规格絶类但此卷中策掠进止转折间殊不自遂岂温夫书时因笔墨未惬自加补缉哉【方洲集】
　　张温夫大字
　　即之作大字如写小楷而笔意兼行转折作止之态如老生作礼虽骨格强硬而意度调熟见之者自当叹重此卷三字尤为卓絶非常所见【方洲集】
　　张即之墨迹
　　昔人谓八音与政通而文章以时高下岂惟文章哉字画亦然故因时可以知书因书可以騐时有不可逃者张即之生宋南渡后书名在当时甚盛此所书杜诗已不完开化徐敦夫得以示余葢书之变至此已极当时所以重之则世变亦可知矣夫即之欲自成家故其书法如此若以虞道园之説断之则亦太甚矣乎【匏翁家藏集】
　　张温夫书进学解
　　右宋张即之书韩文公进学解即之字温夫别号樗寮叅政孝伯之子仕终太子太傅直秘阁厯阳县开国男其书当时所重完顔有国时毎重购其迹史称即之博学有义行而袁文清师友渊源録亦言即之修洁喜校书经史皆手定善本语乾道淳熙事先后不异史官书蔽其名按皇宋书録即之安国之后甚能传其家学安国名孝祥仕终显谟阁学士所谓于湖先生孝伯之兄即之之伯父也其书师顔鲁公尝为高宗所称即之稍变而刻急遂自名家然安国仅年三十有八而即之八十余嵗咸淳间犹存故世知有樗寮书而于湖鲜称之者此书无嵗月可考而老笔健劲大类安国所书卢坦河南尉碑岂所谓传其家学者耶周诰商盘下缺一字实徽宗御名韩文商本作殷岂亦以讳避就耶故浙江叅政昆山张公敬之旧藏此册公卒无子图书散失从孙比部员外允清以重直购之允清所谓惓惓于此岂直字画之妙而已后之子孙尚知所寳哉【甫田集】
　　张樗寮正书金刚经
　　昔吴闗外门有驻节字大可二尺许古雅遒劲极得大书之体余少时见而爱之先主事都水公曰此张即之笔也复于一统志和州下载即之特善大书以是知先君葢有所见云若细书则未之闻也兹偶见此经大不过指尤俊健不凡乃知樗寮不独善大书已也书史会要记樗寮厯阳人厯阳隶和州即今含山明隆庆庚午春三月呉陈鎏识【书画题跋记】
　　张樗寮书莲华经
　　四明有宋刻张即之妙法莲华经一袠其木今不识为何材中虽有蛀孔字皆坚致如石似有物诃禁之者厯世灵显不可一二举余宦四明得廿余袠往嵗佛屋灾像经皆灰余惊痛不已火后拨燎烬乃得二三袠完者周縁焦糜字幸无损岂北地天龙未习瓌寳既取诸有余而又不忍尽邪乃为装褙成帖以存数百年之遗樗寮昔人斥为恶札今详其笔意亦非有心为怪惟象其胸懐元与俗情相违逆不知有匀圆之可喜峭挺之可骇耳自开天以来千竒万异日新不已何独字法不得任情哉【墨林快事】
　　陈谠
　　陈谠字正仲兴化人官至尚书与张即之同时并以书名【书史会要】
　　张即之陈谠之书一时籍甚丰碑巨刻散流江左【衍极】
　　杨镇
　　杨镇字子仁号中斋严陵人尚理宗女周汉国公主官至左领军卫将军驸马都尉谥端孝喜观图史书学张即之【书史会要】
　　单炜
　　单炜字炳文号定斋居士沅陵人博学能文考订法书尤精字画遒劲得二王法度【书史会要】
　　徐玑
　　徐玑字文渊任建安主簿移武当令改长泰令工唐诗得魏人单炜教书法心悟所以然无一食顷去纸笔暮年书近兰亭【叶适水心集】
　　刘克庄
　　刘克庄字潜夫号后村兴化人官至尚书谥文定书迹亦佳【书史会要】
　　王埜
　　王埜字子文婺州金华人登嘉定十二年进士第寳祐二年拜端明殿学士签书枢宻院事封吴郡侯工于诗书法祖欧阳询署书尤清劲【宋史】
　　寳婺观中八咏楼扁智者寺倚松亭扁灵源胜地四大字皆潜斋王公埜书【金华游録】　赤松山亭额王埜书【徐沁金华游録注】
　　苏基先
　　苏基先温之瑞安人登寳祐癸丑第初调临安府浙江税终金华令辞章隽永不事雕饰作诗平淡洁雅正书淳健结宻行草有杨少师风致【王鲁斋集】
　　陈公着
　　陈公着四明人登寳祐丙辰进士初厯州县时宰欲致之门下弗附累官至朝奉大夫秘书监知台州题松江图古笺诗一首时年八十矣用笔沈着端劲而行复匀整不茍足以占知其为有徳君子也【匏翁家藏集】
　　韩境
　　韩境字仲容相台之秀寓居于越尝以架阁言事贬于婺诗书笔札皆工【王鲁斋集】
　　曹松泉
　　曹松泉天台人摄枣阳倅日穆陵遣赐督府诗字可尺许松泉效李阳冰篆作一图以贺又以古篆文十二册为侑【书史防要】
　　傅穉
　　傅穉字汉孺湖州人善欧书施宿刻父元之所注坡诗俾书之【癸辛杂识】
　　丁魏
　　丁魏嘉熙间监行在左藏西库能篆【书史防要】
　　张湜
　　张湜丹阳人长于词翰兼能篆【书史会要】　洞阳馆记张湜书
　　廖莹中
　　廖莹中字羣玉撰福华编称颂似道鄂功【宋史贾似道传】贾师宪客廖羣玉以淳化阁帖绛州潘氏帖二十卷并似真本书丹入石皆逼真【癸辛杂识】
　　何基
　　何基字子恭婺州金华人景定五年诏举贤基被命添差婺州学教授兼丽泽书院山长力辞咸淳初授史馆校勘兼崇政殿説书改承务郎主管西岳庙终亦不受卒谥文定【宋史】
　　北山何先生书清劲端楷无一笔匆匆亦足以见其心徳深潜纯粹之懿【王鲁齐集】
　　何钦
　　何钦字无适北山先生之嗣子也天才不羣书有晋宋之风焉【王鲁斋集】　何无适善草书【何基北山文集附録】
　　马光祖
　　马光祖字华父婺州金华人寳庆二年进士调新喻主簿从真徳秀学累官实章阁直学士沿江制置使知建康府兼行宫留守咸淳三年拜参知政事五年拜知枢宻院事谥庄敏【宋史】
　　高座寺花台记马光祖文并书
　　郑侨
　　郑侨字恵叔号囘溪兴化人状元及第官至参知政事赠太师封郇国公谥忠恵善行草著书衡三篇【书史会要】
　　郑寅
　　郑寅字子敬侨子官至尚书左司除寳章阁待制博极羣书留心翰墨作包蒙七卷【书史会要】
　　陈恕可
　　陈恕可字行之一字如心光州固始人以廕补将仕郎咸淳十年中铨试授迪功郎泗州虹县主簿以平江路吴县尹致仕诗文醇正近古小篆似吴兴张有自号宛委居士【陈旅安雅堂集】
　　陈瑛
　　陈瑛字伯英为郡教授篆书千文字体整洁咸淳中人【全蜀艺文志】
　　龚开
　　龚开字圣与号翠岩淮隂人宋两淮制置司监官博闻耿介作古隶得汉魏笔意【书史会要】
　　顔汝勋
　　字元老【直之子】官至朝请大夫亦工篆【长洲志】
　　上官必克
　　上官必克字复之幼警敏八九嵗已善楷书逾冠领乡荐庆元五年授迪功郎监成都府税务调全州録事叅军【陈譲邵武府志】
　　余焕
　　工大小篆书笔势竒伟真文忠公尝使书圣贤言揭坐侧称其如正人端士服吉衣冠巍然拱手使人望之起肃敬虽严师善友曽不过是【闽书】
　　萧崱
　　萧崱字则山新喻人绍定五年进士以史馆校勘迁武学博士进太府丞求补外遂奉祠得肆力于文字工篆隶凡名胜扁额多其所书尤善吟咏号大山【管大勲临江府志】
　　林宗道
　　林宗道字仲学福清人为文章以材器自负善隶书晩年用笔益苍劲景定间尝领乡荐【八闽通志】
　　郑东起
　　郑东起旧名震龙福清人家居教授为文章有气魄亦善字书学者多寳爱之【八闽通志】
　　陈振
　　陈振字震亨古灵先王襄之后为文简健无宋季陋习好楷书有欧虞气官至太府寺丞厯知永瑞二州【方鹏昆山志】
　　黄仁俭
　　黄仁俭字约之奉化人官青田丞书法甚精源流二王而遒劲似欧阳率更真草行书皆见重于世【张时彻宁坡志】
　　陈仲辅
　　陈仲辅归善人博学善属文工于隶篆为世所重尝作枕屏篆五箴文遗侍讲陈鹏飞鹏飞以诗答之云阑干一幅鹅溪绢中有五箴排小篆银钩小变科斗文挂我牀头星斗烂【杨载鸣恵州府志】
　　谢履
　　谢履字履道第进士调南安主簿厯秘书丞知婺州善行隶有双峰诗集行世【林应标恵安县志】
　　黄孝绰
　　黄孝绰再举进士不第后特奏名不合尝游舒州太湖山乐焉自号山叟尤善书其法本二王顔柳【康庄浦城县志】
