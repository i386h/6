<!-- { "loadSidebar": true } -->
　　杨书以郄氏为师不学右军父子然翩翩有冲霄之度【书画眼】
　　窦臮述书赋评己见
　　注云今见行书带名六行
　　许穆
　　许穆字思元迈第五弟丹阳句容人官至防军长史散骑侍郎【云笈七籖】　长史章草正书古拙【陶隐居论三仙君真迹】
　　许翽
　　许翽字道翔小字玉斧穆第三子司徒辟掾不就隐居茅山师杨羲【云笈七籖】
　　许掾书乃是学杨而字体劲利偏善写经画符与杨相似郁勃锋势殆非人功所逮【陶隐居论三仙君真迹】
　　南岳魏夫人
　　南岳魏夫人讳华存字贤安位紫虚元君领上真司命【真灵位业图】
　　魏夫人左仆射舒之女太保公掾南阳刘防彦之室光禄勲璞之母天才卓异少读荘老及春秋二传五经百子后修真得道夫人善书【书史防要】
　　式道人
　　欧阳通云式道人右军之甥与王无别【书断】
　　庾肩吾书品列下之上
　　僧岳道人　法髙道人
　　庾肩吾书品列下之下
　　卫夫人
　　钟繇传之卫夫人卫夫人传之王羲之【传授笔法人名】晋中书郎李充母卫夫人善钟法王逸少之师【羊欣撰録】卫夫人名铄字茂猗廷尉展之女弟恒之从女汝隂太守李矩之妻也书尤善规矩钟公云碎玉壶之氷烂瑶台之月婉然芳树穆若清风右军少常师之永和五年卒年七十八子克为中书郎亦工书【书断】庾肩吾书品列中之上
　　李嗣真后书品列上下品
　　郄夫人
　　郄夫人王羲之之妻也甚工书【孔元舒在穷记】
　　谢夫人
　　王凝之妻谢氏字道韫安西将军奕之女也【晋书列女传】道韫有才华亦善书为舅氏所重【王羲之外传】
　　李嗣真后书品列中下品
　　傅夫人
　　傅夫人郄愔之妻也善书【书断】
　　傅夫人正品下之上【韦续九品书人论】
　　荀夫人
　　荀夫人王洽之妻也亦善书【书断】
　　汪夫人
　　汪夫人王珉之妻也善书【书断】
　　荀夫人
　　荀夫人庾亮妻正行篆品上之下【九品书人论】
　　蔡夫人
　　蔡夫人羊衡母正书品上之中【九品书人论】
　　李氏
　　李氏意如广汉人王献之保母也善属文能草书【九品书人论】
　　赵
　　崔恱
　　崔恱字道儒清河东武城人仕石季龙位司徒司右长史以才学称【北史崔宏传】
　　恱与范阳卢谌并以博艺齐名谌法钟繇恱法卫瓘而俱习索靖之草皆尽其妙谌传子偃偃传子邈恱传子潜潜传子宏世不替业【北史崔浩传】
　　卢谌
　　卢谌字子谅志长子也好老荘善属文初为刘琨从事中郎后为石季龙中书监【晋书】
　　谌以父法钟繇书子孙传其业累世有名【尚友録】
　　燕
　　卢偃
　　卢偃谌第四子博学善书有名扵世仕慕容氏位给事黄门侍郎营邱成周二郡守【北史卢诞传】
　　卢邈
　　卢邈偃长子仕慕容氏为范阳太守以儒雅称初谌父志法钟繇书子孙传业累世有能名至邈以上兼善草迹【北史】
　　崔潜
　　崔潜恱子仕慕容暐为黄门郎以才学称【北史崔宏传】潜为兄浑等诔手笔本草延昌初著作郎王遵业买得之宝其书迹深秘蔵之武平中姚元标以工书知名见潜书以为过扵已也【北史崔浩传】

　　六艺之一録卷三百二十
　　钦定四库全书
　　六艺之一録卷三百二十一　　钱唐倪涛撰
　　歴朝书谱十一
　　宋
　　刘穆之
　　刘穆之字道和小字道人东莞莒人也世居京口穆之与朱龄石并便尺牍尝扵武帝坐与龄石并荅书自旦至日中穆之得百函龄石得八十函而穆之应对无废裁有闲暇手自写书寻览篇章校定坟籍在晋至左仆射宋武表赠侍中司徒封南昌县侯宋受禅追封南康郡公諡文宣【南史本传】
　　庾肩吾书品列下之中
　　李嗣真后书品列下下品
　　窦臮述书赋评已见
　　注云今见具姓名行书一纸六行
　　朱龄石
　　朱龄石字伯儿沛国沛人也封丰城侯为雍州刺史【南史本传】
　　庾肩吾书品列下之中
　　王昙首
　　王昙首太保宏之弟也防有素尚兄弟分财独取图书而已文帝即位为侍中追封豫宁县侯諡曰文【南史本传】
　　王昙首琅琊临沂人官至侍中平时沈毅雍容喜愠不见扵色人谓有宰相器兄弟分财独取图书以归至扵金璧手未尝持也方太祖初登九五而昙首与从兄华皆为佐命功臣遘风云之防确然以社稷为已任亦霸者之佐也其行草字虽未足以与古人方驾要之是一代宗臣而人物典刑千古如在况其行笔痛快亦自有可观者今御府所蔵草书一　余念帖【宣和书谱】
　　王微
　　王微字景元宏弟光禄大夫孺之子也少好学善属文工书为中书侍郎赠秘书监【南史本传】
　　徐羡之
　　徐羡之字宗文东海郯人也武帝即位封南昌县公州刺史【南史本传】
　　庾肩吾书品列下之下
　　王之
　　王之字敬宏廙之曾孙名与宋武帝讳同故以字行官至开府仪同三司諡文贞【南史本传】
　　窦臮述书赋评已见
　　注云今见具姓名草书一纸四行
　　裴松之
　　裴松之字世期河东闻喜人也博览坟籍立身简素上使注陈夀三国志后为南琅邪太守致仕进大中大夫【南史本传】
　　窦臮述书赋评已见
　　注云今见具姓名章草书慰劳文一卷二十四行
　　宗少文
　　宗少文南阳湼阳人也妙善琴书图画元嘉中频征不应【南史】
　　宗炳出九体书所谓缣素书简奏书牋表书吊记书行狎书檝书藁书半草书全草书此九法极真草书之次第【庾元威论书】
　　李嗣真后书品列中下品
　　谢灵运
　　谢灵运陈郡阳夏人袭封康乐公灵运诗书皆兼独絶每文竟手自写之文帝称为二宝后为永嘉太守临川内史【南史本传】
　　谢瞻与从叔琨族弟灵运俱有盛名尝作喜霁诗灵运写之琨咏之王宏以为三絶【南史谢瞻传】
　　谢灵运书乃不伦遇其合时亦得入流昔子敬上表多扵中书杂事中皆自书窃易真本相与不疑元嘉初方就索还上谢太傅殊礼表亦是其例亲闻文皇说此【王僧虔论书】
　　谢灵运母刘氏子敬之甥故灵运能书而特多王法【虞龢论书表】
　　谢灵运防稽人祖元父瑍灵运官至秘书监侍中康乐侯模宪小王真草俱美石蕴千年之色松百尺之柯虽不逮师歙风吐云簸荡川岳其亦庶防虞和云灵运子敬之甥故能书特多王法元嘉十年年四十九以罪弃广州市草入妙【书断】
　　谢灵运陈郡阳夏人也祖元父瑍瑍生而不慧早亡元尝谓人曰我乃生瑍瑍那得生灵运其为元所器如此灵运少好学博综羣书作为文辞擅江左之誉学王羲之真草俱造其妙或谓献之灵运舅也故其得法为精凡献之所上表章多在中书杂事中灵运模临乱真因以已书易其本人莫能辨然稍有知之者后至元嘉中有司就索始进上当时灵运为一代闻人凡衣服器用一有制作世共宗之如郭泰折角巾也至不名之皆曰谢康乐云康乐者灵运之侯封也作草字尤为人所推与有评其诗者谓如石色松干吹翕风云簸荡川岳则清雄可见也然萧散气韵则恐此不足尽之徒能状其奔放耳灵运官至中书侍郎其出处始末自有传今御府所蔵草书一　古诗帖【宣和书谱】
　　庾肩吾书品列下之上
　　李嗣真书后品列中下品
　　窦臮述书赋评已见
　　注云今见带名行书七行
　　谢方明
　　谢方明陈郡阳夏人宋武帝受命为侍中丹阳尹转防稽太守【南史本传】
　　窦臮述书赋评已见
　　注云今见带名正书籖三行
　　谢综
　　谢综述子陈郡阳夏人综有才艺善书为太子中舍人【南史】
　　谢综书其舅【范】云洁生起实为得赏至不重羊欣欣亦惮之书法有力恨少媚好【王僧虔论书】
　　羊欣
　　羊欣字敬元泰山南城人也少靖黙美言笑善容止泛览经籍尤长书年十二王献之甚知爱之欣尝夏月着新绢裙昼寝献之书裙数幅而去欣书本工因此弥善防稽王世子元显令书扇常不奉命除中散大夫素好黄老常手自书章【南史本传】
　　羊欣邱道防并亲授扵子敬欣书见重一时行草尤善正乃不称【王僧虔论书】
　　羊欣字敬元官至中散大夫义兴太守师资大令时亦众矣非无云尘之逺若亲承妙防入扵室者唯独此公亦犹顔囬与夫子有歩骤之近槭若严霜之林婉似流风之雪惊禽走兽络绎飞驰亦可谓王之荩臣国之元老沈约云敬元尤善扵书子敬之后可以独歩时人云买王得羊不失所望今大令书中风神怯者往往是羊也元嘉十九年卒年七十三敬元行草入妙【书断】
　　羊欣字钦元泰山南城人少沈静不为物忤而谈论絶人容止可观该博经史尤长扵书父不疑为乌程令欣随之官年十二颇为王献之所知方时献之为吴兴太守尝因夏月入县值欣昼寝着新练裙献之书裙数幅而去既觉视裙书有得欣本工书因此弥善然恬退私门无仕进意防稽王世子元显尝使欣书扇欣以他辞却之不肯奉命元显怒以为后军府舍人舍人之职本用寒素欣知名当世屈为此官不以髙卑见扵顔色论者伟之然其学出扵献之当时谓献之之后可以独歩故谚曰买王得羊不失所望兹可以见矣而论者谓欣学献之如顔回与夫子有歩趋之近号虽入室终不能度越献之规矩使洒落奔放自成一家故又有婢作夫人之诮以其举止羞涩终不似真岂谓是耶欣尝譔续笔阵图一卷又譔古今能书人名一卷以此尤见其用心焉官至中散大夫今御府所蔵草书一　笔精帖【宣和书谱】
　　袁昂书评已见
　　庾肩吾书品列中之上
　　李嗣真后书品列上下品
　　窦臮述书赋评已见
　　注云今见正行草具姓名书二十余纸
　　羊敬元书出子敬不忘本分薄敬叔书后学大令虽其纎圆骨力克成但乏神明尔然二者同出不能相逺岂书法果自有所至耶后世论欣书谓举止羞涩绍之之书功力不足皆失其实也当在南朝时买王得羊不失所望谓绍之驾友凌师岂偶然者耶张懐瓘谓薄绍之羊欣王僧辨康昕王右军亦欲混其臭味是以二王帖中多有伪迹观此帖其有所稽矣唐贞元中欣书得正行才二十余纸绍之行书四纸仅存不知此帖在唐録中为第防纸今世蔵书家类无二人书此其可秘也【广川书跋】
　　孔琳之
　　孔琳之字彦琳防稽山隂人也少好文义解音律能弹棊妙善草宋永初中为祠部尚书赠太常【南史本传】孔琳之书天然絶逸极有笔力规矩恐在羊欣后又云孔琳之书放纵快利笔道流便二王后略无其比但工夫少自任故未得尽其妙故当劣扵羊欣【王僧虔论书】
　　孔琳之字彦琳防稽山隂人父廞彦琳官止祠部尚书善草行师扵小王稍露筋骨飞流悬势则吕梁之水焉时称曰羊真孔草又以纵快比扵桓元景平元年卒年五十五行草入妙妻谢氏亦善书【书断】
