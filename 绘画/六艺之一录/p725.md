<!-- { "loadSidebar": true } -->
　　程迥字可久应天府宁陵人家于沙随徙绍兴之余姚登隆兴元年进士第厯知信州上饶县奉祠寓居鄱阳【宋史】
　　程沙随辨饶娥帖
　　余少甞学书而病于腕弱不能立笔遂絶去不复为今观沙随程丈此卷饶娥一纸葢有意于黄绢之碑者字亦可爱也饶娥故居小庙在乐平县东二十余里余甞特往沃茗酹之双阙已不复存矣因语州县宜増葺之且为请敇额列祀典而莫有应者甚可叹也【晦庵题跋】
　　戴敏
　　戴敏字敏才号东臯子【戴复古父】复古有求先人墨迹诗云我翁有遗迹数纸古田様髣髴钟王体吟句更豪放【石屛集】
　　虞似良
　　虞似良字仲房号横溪自号寳莲山人官至监左藏东库善篆家藏汉刻数千本心摹手追尽得防趣大至数尺小至蝇头各臻其妙兼能古文竒字【谢翺金华游録】
　　似良诗词清婉得唐人防趣尤工书无一食顷去笔札至寤寐犹运指作势衾裯当指处皆裂有篆韵书行于世【台志】
　　虞兵部仲房书杜工部李潮八分小篆王宰山水图两篇法壊自公始然亦自成一家搦骞腾鲸鹏撮摩夭矫容与烟云卷舒数十年间丰功厚徳之所载识借公为重不専翰墨也不知公者独以隶古称岂知公哉【释居简北磵文集】
　　隂符经碑小桃源碑洗耳碑并虞似良书
　　甘叔异
　　甘叔异行书学米芾草书学黄庭坚【书史会要】
　　甘叔异字同叔丰城人力学精思工于诗咏淳熈进士参桂州民曹摄荔浦县【南昌志】
　　汤颐年
　　汤颐年字养正丹阳人好读书尤熟班氏史字画效欧阳率更体豪发不用已意淳熈己酉以词赋贡名礼部【刘宰漫塘集】
　　姚平仲
　　姚平仲字希晏世为西陲大将年十八与夏人战灭底河斩获甚众钦宗召对福宁殿许以殊赏平仲请斫营擒帅以献功不成遂乗青驴亡命奔蜀至青城山复入大面山得石穴以居朝廷数下诏物色求之弗得乾道淳熈之间始出至丈人观道院年八十余紫髯郁然长数尺面奕奕有光为人作草书颇竒伟【渭南集】
　　张
　　晁公武古文尚书序云余抵少城得古文全编于学宫乃延士张仿吕氏所镂本书丹刻诸石【郡斋读书志】
　　宋防
　　宋防字景晋官待制手书金刚经端谨有法度始末一体如摹印【平园集】
　　汤思退
　　汤思退字进之处州人绍兴十五年试博学宏词科除秘书省正字二十五年由礼部侍郎除端明殿学士拜尚书右仆射以观文殿学士奉祠隆兴元年复相【宋史】
　　宋贤遗墨有汤仆射进之书【弇州山人集】
　　杨芾
　　杨芾字文卿吉水人廷秀父诗句典实可以观学问之富字画清壮可以知气节之高【平园集】
　　杨万里
　　杨万里字廷秀吉州吉水人中绍兴二十四年进士第为永州零陵丞时张浚谪永万里三往见之服其教终身名读书之室曰诚斋开禧中迁寳谟阁学士光宗为书诚斋二字学者称诚斋先生谥文节【宋史】杨万里跋米南宫帖云万里学书虽徧参十方然袖手一瓣香五十年未曽拈出今得此帖乃知李宻未见秦王耳【诚斋集】
　　陆元长
　　陆元长【陆游伯父】病右臂以左手握笔而字法劲健过人【渭南集】
　　谢谔
　　谢谔字昌国临江军新喻人绍兴二十七年中进士第光宗登极除御史中丞权工部尚书提举太平兴国宫谔为文仿欧阳修曾巩初居县南之竹坡名其燕坐曰艮斋人称艮斋先生【宋史】　海盐新修学记谢谔记并书
　　艮斋书法似蘓轼而少变其体自成一家【书史会要】
　　刘清之
　　刘清之字子澄临江人登绍兴二十七年进士第调袁州宜春县主簿孝宗召入对改太常寺主簿光宗即位起知袁州初清之既举进士欲应博学宏词科及见朱熹尽取所习焚之慨然志于义理之学【宋史】朱文公答吕伯恭书云濓溪祠记属子澄书而刻之【朱子文集】
　　朱熹
　　朱熹字元晦一字仲晦徽州婺源人中绍兴十八年进士第光宗时除焕章阁待制谥曰文赠太师封徽国公【宋史】
　　晦翁书笔势迅疾曾无意于求工也而寻其防画波磔无一不合书家矩矱【震泽集】
　　甞见朱子竿牍数张葢法鲁公争坐位书即行邉添注亦宛然意致苍郁沈深古雅有有筋有韵而不以书名固以学掩之【詹氏小辨】
　　朱晦翁书自榜额之外不多见端州友石台记近钟太傅法亦复有分隶意【书画眼】
　　朱文公书出师表
　　余自少读出师表辄为之喟然感涕呜呼世无忠臣志士坐视国家之倾覆而莫之救也悠悠千古此恨何穷今观徽国文公之字画飞动其一时慷慨激烈之气尚可想见使九原可作舎二公吾谁与归嘉熈己亥立秋后十日京兆杜范书于宛陵郡斋【杜清献公集】闻昔朱文公酒每酣多朗诵出师表而或书之以赠友人今见刻本想其慷慨兴起之意犹煜然防画间文公甞曰孔明有王佐之心而道则未尽学者固不可徒賛叹于文字之间而已要当知其心之所存道之所未尽庶或有得于文公所以书之之意【王鲁斋集】
　　朱文公与方耕道帖
　　吾里前辈方耕道耒乾道二年擢第厯仕有亷直声受学朱张之门尝从宣公辟为湖北帅属文公与之书云既为辟客有见闻当密言又云当斟酌量度有益而后言又云若一言不契即欲忿然引去则不可文公性方峻与他人言多勉其刚烈激发而与耕道言更欲其委曲和缓若耕道者可谓直谅之友矣按宣公少从忠献兵间所交皆大儒名卿相耕道晩出一书生尔所见岂有超出宣公者哉然宣公懐必竭事必咨不以耕道之卑而不即也耕道感激知已遇事无隠或因杯酒辄发或欲搢笏显诵不以宣公之贤而不谏也昔孔明下教许州平幼宰之参署韩愈送河阳从事愿处士无图利于大夫长必求属以自助属必尽忠于其长古之道也若夫长之贤未至于宣公属之贤未至于耕道各宜録文公遗墨一通置之座右【后邨集】
　　朱文公与东莱先生帖
　　集尝见文公与东莱先生一帖云福建人刘氏兄弟爚炳同预荐送乃翁亦以免举试礼部皆欲见于门下某新阡与其居宻迩两年相从甚熟知其嗜学其教幸与之进葢东莱时在馆阁也此书所谓晦伯爚也韬仲炳也十千所买之山岂即所谓新迁之近而季通之所择乎昔者野人有食芹曝暄而美者持以献其君野人犹然而况君子之于其君也心知其善而忍后其事而弗告哉绍兴山陵改卜之议季通竟坐贬死孰知君子之于君亲盖无二致也得于亲而不得于君其势然也观买山之帖新阡之好岂胜慨然文公之书岂欲以此艺成名者而子昻仲章氏举以为言岂子昻独举所知深解者而仲章賛之耶公少年葢尝学曹操书而刘共父诮之公以时之古为解然则其可以书求公乎【道园学古録】
　　朱文公手帖
　　国朝善书者称秋磵黄公评考亭朱子之书曰道义精华之气浑浑灏灏自理窟中流出又曰道义之气葱葱郁郁散于文字间其评书如此则其善书岂直防画之工而已葢自许魏公推明朱学而立其説于学宫且用以取士朔南声教所暨咸知尊信之罔有异説至其翰墨之妙类以儒者细事置而弗论秋磵公可谓目击道存者矣道传赴玉堂之召携考亭手帖北上玉堂诸老善书如秋磵公者为不少幸求其説评之【黄文献公集】
　　徽国文公编辑文字帖
　　束三传以读春秋事犹可畧也据纲目以考通鉴法不可不备也其始终条理之际而且下问如是极精防矣凡铭识率因其家子孙门人所述类多掩恶溢美之辞使富道徳而能文章者从而书之则必传信于永久以张忠献之贤而紫阳先生犹有悔况余人乎故虽契家不肯假借凛然春秋之意世盍知所惧哉延祐改元诏取士一用朱氏学高邮龚璛京口郭同观于虎林般若僧房时八月十又四日敬书
　　右徽国文正公考亭夫子手帖一以辞譔墓志一以致问起居而以编辑通鉴纲目义例得失取正于人皆不书官职名氏其谦已诲人之意蔼然见于言表至今三二百年后风范犹在目前先生文章事业昭在史册又岂后学窥其涯涘又奚待于称扬褒美哉今京口何彦征得之于其外祖郭天锡彦征寳而藏之亦庶几知道者翰林学士士竒杨公复识其后均得拜观文正公之手泽诵之反复起敬时永乐庚子仲春清明后五日临川吴均端肃书【同上】
　　京口何彦征氏所藏文公先生墨迹得观者以为至幸而题识之者互相发明殆无余蕴矣然通鉴一书上下数千百年则本春秋为万世公论而于契家事迹乃以性命之忧为説而辞之岂耳目所及不及简册欤抑彼此所施有不可同者欤大贤君子必有以处之此则学者所当讲求也诗曰鱼潜在渊或在于渚其斯之谓欤宣徳三年嵗次戊申秋八月望日南郡杨溥识【同上】
　　此卷手书凡三二书如前所云一书则折简道问安者京口何彦征寳藏之以示余于先生片纸只字流传于世不啻拱璧之难得况此晩年之笔其所言尤后学所当矜式者邪拜观之余谨识嵗月于后云宣徳四年嵗己酉夏四月己夘临江后学金幼孜谨识【同上】
　　右宋朱夫子晦庵先生手书二通观其于撰述张魏公铭志与他书所载不同不免悔之至其所修通鉴纲目十年而后成然汲汲尚欲求正于人则知前贤于为文及著书二事其不敢忽如此后进之士率尔妄作者观于此可不少致其谨乎此卷今藏何彦征氏间以请余识把玩之余遂书此于末简以归之宣徳四年己酉秋七月庚午后学杨荣谨识【同上】
　　朱子昼寒诗卷
　　成化丙申仲夏之望集惟谦年文廨中积新霁出晦庵手墨见示展读之二十过韵亮节清一洗尘俗而笔法尤遒劲端重目所罕覩所惜者其先有元人跋十八家惟谦尊人贞孝先生恶之悉为屏去犹存倪元镇一絶葢高其品尔虽然世不乏人而严于取亦足以见贞孝先生之正大真足以继晦翁之芳躅矣把玩不忍置因识其末翰林编修吴釴志【珊瑚网】观晦翁书笔势迅疾曾无意于求工而防画波磔无一不合书家矩矱岂所谓动容周旋中礼者邪翁书自言初学魏武为刘共父所诮曰余学鲁公乃唐忠臣公所学汉奸相也及考魏武本传云汉世安平崔瑗与子实农张芝与弟昶并善草书而操亚之则魏武之善书信不诬矣今此诗帖真有汉魏风骨视唐宋以下自别展卷再三不胜慨叹吴下王世贞题【同上】
　　朱文公与侄六十郎帖
　　余记十年前与焕章氏题先谱推其六世祖为考亭夫子家藏夫子手泽甚富约至其家阅之今年冬予始至横溪焕章仲子垕出视夫子与其侄六十秀才书一纸兵燹之余仅留手泽者是帖也书中墓木事丁宁告戒望之至而责之颛又言析居事闵其失馆地勉之以忍耐二字其家教之概如此垕时时披展于读书之室非朱氏子孙之座右铭乎至正二十年冬十月八日会稽杨维祯谨识【鐡网瑚】
　　考亭夫子七世孙垕自其祖侨居华亭者三世矣一日出夫子与犹子六十秀才一帖葢嘉言也垕其佩服见之行事可也墓门有木则爱防之不如意事之来则忍耐之祖训是则是效是不为考亭之贤孙乎武彛山樵钱惟善谨识【同上】
