<!-- { "loadSidebar": true } -->
　　又按宋胡宗愈重刻汉石经记曰兹来少城得坠刻于一二故家因以镵之锦官西楼宇文绍奕跋言给事内翰胡公旁搜博访合诸家所藏得蔡中郎石经四千二百七十字有竒以楷书释之又得古文篆三体石经遗字八百一十九竝镵诸石大字至四千二百七十有竒三体之文又八百一十九可谓多矣而成都兵火之后此石恐已不存亦未见拓本【同上】石经考异者何以补亭林顾氏之考也盖众説之龃龉者莫石经若矣史传异地志异碑刻异唐宋元明诸家之辨证异顾氏述矣而不详详矣而不辩予特引而防通之又自唐开成以后其事少略予特取而补缀之文虽近创而义则实因汲古之士其不以予为勦説也夫雍正十三年太嵗在乙夘二月朔仁和杭世骏书【以下七条俱石经考异】
　　延熹五经　后汉蔡邕传及张驯传皆云奏求正定六经文字而灵帝纪云诏诸儒正五经文字儒林传序云诏诸儒正定五经刻于石碑卢植传云时始立太学石经以正五经文字李巡传云乃白帝与诸儒共刻五经文于石考邕传注引洛阳记亦只有尚书周易公羊传礼记论语晋羊欣笔法魏郦元水经注亦只言五经意熹平四年邕等所奏求正定者六经暨光和六年书丹立石只五经耳
　　书碑姓氏蔡邕传与五官中郎将堂谿典光禄大夫杨赐谏议大夫马日防议郎张驯韩説太史令单飏等奏求正定六经文字【堂谿典见延笃传注马日防见孔融传注张驯在儒林传韩説单飏在方术传】洪适释石经论语残碑末一行有云诏书与博士臣左立郎中臣孙表黄伯思东观余论石经公羊残碑其末云谿典谏议大夫臣马日防臣赵防议郎臣刘郎中臣张文臣苏陵臣傅桢杂谿上缺当是堂谿典也由二碑证之则当时奏求正定者只邕等七人暨后立石又有左立孙表又有赵防等诸人也范史略之耳
　　书丹不止蔡邕　邕传及水经注皆言邕自书丹于石使工镌刻洛阳伽蓝记亦言三种字石经汉右中郎将蔡邕笔之遗迹隋书经籍志亦言后汉镌刻七经着于石碑皆蔡邕所书董逌广川书跋乃云石经不尽蔡邕如马日防辈相与成之洪适释云今所存诸经字体各不同虽邕能分善兼备众体但文字之多恐非一人可办窃意其间必有同时挥毫者张縯石经跋云今六经字体不一当是时书丹者亦不独邕也
　　三字一字　儒林传序诏诸儒正定五经刋于石碑为古文篆三体书法以相参检伽蓝记亦称汉国子学堂前有三种字石经二十五碑表里刻之写春秋尚书二部作篆科斗三种字后魏崔光传光为祭酒请命博士李郁等补汉所立三字石经之残缺刘芳传亦云汉世造三字石经于太学江式传亦云蔡邕采李斯曹喜之法为古今杂形欧阳棐集古录目亦称石经遗字古文篆三体凡八百二十九字蔡邕书张舜民画墁录邵伯温闻见后录乃据雒阳发地所得石经以为蔡邕书赵明诚金石录则又以为蔡邕小字八分书而力辨儒林传序古文篆三体之非黄伯思见公羊残碑亦定以为鸿都一字石经而唐书艺文志只有蔡邕今字石经论语唐以为今字也张縯又以邕不能具三体书法于孔安国三百年之后或以邕以三体参检其文而书丹于碑则定为魏书江式传云魏邯郸淳建三字石经于汉碑之西其文蔚炳三体复宣校之説文篆大同而古字少异水经注及晋卫恒传皆言魏正始中立古文篆三字石经独隋经籍志乃言魏正始中又立一字石经疑于乖谬然考其目三字石经只有尚书春秋而一字石经有周易有尚书有鲁诗有仪礼有春秋有公羊传有论语有典论与汉所立者不合故正始之碑仍不得遽以三字为断胡三省注通鉴则又凿指三字为魏所立亦似有理而顾氏独不之采今特取而备论之其言曰范蔚宗时三体石经与熹平所镌并列于学官故史笔误书其事后人袭其譌错或不见石刻无以考正赵氏虽以一字为中郎所书而未见三体者欧阳氏以三体为汉碑而未尝见一字者近世方勺作泊宅编载其弟匋所跋石经亦为范史隋志所惑指三体为汉字至公羊碑有马日防等名乃云世用其所正定之本因存其名可谓谬论
　　汉魏碑目　汉立石经不言碑之数目洛阳记有四十六枚之语章怀即引以为注伽蓝志乃云石经二十五碑蔡邕遗迹犹有十八碑余皆残毁此汉石经目也若魏正始中所立郦道元与杨之皆云四十八枚而北齐文宣纪云蔡邕石经五十二枚盖合汉魏言之第不深考误云蔡邕也宋敏求河南志称石经凡七十三碑盖汉二十五魏四十八也此其碑数之异论其形制朱超石与兄书云石经文都似碑广四尺此是汉碑水经注云石长八尺广四尺此是魏碑论其位置洛阳记有西行南行东行之分此在堂东之西南东也是汉碑朱超石以为骈罗相接者是矣水经注言碑石四十八枚广三十丈魏文帝又刋典论六碑附于其次此所谓树之于堂西者也是魏碑第谢承范之书均谓立在太学门外而陆机郦元杨衒之均谓讲堂前微有异耳
　　隋书经籍志正误　隋书经籍志其中言石经一篇之中互异者数事张孟竒撰疑耀未暇致辨亭林顾氏又辨之未详予特援诸书以证之其云后汉镌刻七经着于石碑皆蔡邕所书按邕等奏求正定六经文字而以五经书丹于石则石经在汉时从未有言七经者彼盖见一字有周易有尚书有鲁诗有仪礼有春秋有公羊传有论语却合七经之数遂断以为汉刻而不知其与范史魏书【术艺传】水经注雒阳记诸书多不合其云后魏之末齐神武执政自洛阳徙于邺都按后齐天保元年诏文襄所建蔡邕石经五十二枚即宜移置学舘依次修立则邺都之徙乃由文襄非闗神武然善则归亲或可浑同言之至云行至河阳值岸崩遂没于水其得至邺者不盈大半按陆机洛阳记石经四部本碑凡四十六枚西行尚书周易公羊传十二碑毁南行礼记十五碑悉崩坏东行论语二碑毁是晋时存者只有一十九枚至郦道元注水经时正始石经有四十八枚后魏冯熈与常伯夫相继为州废毁分用大致頺落郑道昭崔光皆表请料阅补缀皆见之本传孝静武定四年始移于邺文宣受禅孝昭即位均令国子监施列当时称有五十五枚然则徙邺之役或有沦毁乃文宣孝昭之世其碑见存无阙所谓不盈大半岂非言者过欤其云至隋开皇六年又自邺京载入长安置于秘书内省按后周宣帝纪大象元年诏徙邺城石经于洛阳则开皇之初石经仍在洛阳或由洛阳转徙长安耳若云自邺京载入大象之徙岂为无是事乎徧稽诸史一事之颠末抵牾者众矣
　　鸿都学非太学　张怀瓘书断黄伯思东观余论皆称鸿都一字石经非也按后汉灵帝纪光和元年始置鸿都门学生蔡邕传初帝好学自造皇羲篇五十章因引诸生能为文赋者本颇以经术相招后诸为尺牍及工书鸟篆者皆加引召遂至数十人侍中祭酒乐松贾防多引无行趣埶之徒并待制鸿都门下阳球传拜尚书令奏罢鸿都文学曰伏承有诏勅中尚方为鸿都文学乐松江览等三十二人图象立賛以劝学者又曰今太学东观足以宣明圣化愿罢鸿都之选以消天下之谤按水经注谷水又东迳开阳门南又东迳国子太学则太学在开阳门与鸿都远矣独怪当时待诏鸿都门下者若师宜官若梁鹄八分皆极一时之选何以光和六年立石不令写经乃知二人特工虫篆小技五经所以正天下譌谬偏傍增损之间度非一二俗生可了故曰邕自书丹使工镌刻诚慎之也【开成以后石经考异别录于唐宋石刻】
　　魏石经
　　魏初传古文者出于邯郸淳恒祖敬侯写淳尚书后以示淳而淳不别至正始中立三字石经转失淳法【晋书卫恒传】
　　顾炎武曰据卫恒书势所言则三字石经非邯郸淳书
　　魏陈留邯郸淳特善仓雅许氏字指八体六书精究闲理以书教诸皇子又建三字石经于汉碑之西其文蔚炳三体复宣校之説文篆大同而古字少异【魏书江式传】
　　正始石经非邯郸淳书　魏书江式及北史皆言魏陈留邯郸淳特善仓雅许氏字指八体六书精究闲理以书教诸皇子又建三字石经于汉碑之西而卫恒四体书势云魏初传古文者出于邯郸淳恒祖敬侯为写尚书后以示淳而淳不别至正始中立三字石经转失淳法因蝌斗之名遂效其形水经注以迄晋书撰恒传皆同此説胡三省并为计其年嵗云按此碑以正始年中立汉书云元嘉元年度尚命邯郸淳作曹娥碑时淳已弱冠自元嘉至正始亦九十余年或以三字为魏碑则是谓之邯郸淳所书非也按鱼豢魏略以董遇贾洪邯郸淳薛夏隗禧苏林乐祥等七人为儒宗传其序曰黄初元年之后新主乃复始埽除太学灰炭补旧石碑之缺坏又邯郸淳传云黄初初以淳为博士给事中淳作投壶赋千余言奏之文帝以为工赐帛千疋度淳在当时未必甚老或写于黄初而刻于正始亦未可定不然熹平立石蔡邕马日防之名昭灼若此而魏世重刋竟不言书者姓氏是一阙也【石经考异】
　　唐艺文志所载石经与隋志不同　唐书艺文志云今字石经易彖三卷【与七録合隋志一巻】今字石经尚书本五巻【隋志六巻】今字石经郑尚书八巻【七录同隋志无】三字石经尚书古篆三巻【七録十三巻隋志九巻又五巻】今字石经毛诗三巻【隋志鲁诗六巻七録毛诗二巻】今字石经仪礼四卷【隋志九巻】三字石经左传古篆书公羊传石经九巻【隋志同】蔡邕今字石经论语二巻【七录同隋志一巻】唯无典论其云今字者即一字也【石经考异】
　　仁和赵信云公羊谷梁皆无正经故邯郸淳书春秋正经一巻以补之唐志所云今字石经左传经十巻即此以其専写正经而不连左传故称为左传经实则无左传也其十巻则一巻之譌正经不应有十巻也石经毛诗梁时已亡安得至唐复出恐是鲁诗之譌也【同上】







　　六艺之一录巻三十四
<子部,艺术类,书画之属,六艺之一录>
　　钦定四库全书
　　六艺之一録卷三十五　　　　钱唐倪涛撰
　　石刻文字十一
　　汉苍颉庙碑
　　右汉苍颉庙碑文字残阙其畧可辨者有云苍颉天生徳于大圣四目灵光为百王作宪而其铭曰穆穆圣苍知为苍颉碑也考其嵗月盖熹平六年立【金石録】光和二年又三年未详【金石畧】
　　苍颉庙碑人名
　　右汉苍颉庙人名欧阳公集古録云此碑有莲勺左乡有秩池阳左乡有秩池阳集水有秩皆不知是何名号又有夏阳长祋祤长则是县吏之名其字不甚精又无事实可考姑疑其名号以俟知者尔按前汉书张敞以乡有秩补太守卒吏后汉书百官志乡置有秩三老游徼本注曰有秩郡所置秩百石掌一乡人注引汉官仪曰乡户五千则置有秩风俗通曰秩则田间大夫言其官裁有秩耳然则有秩盖亦乡吏名也【金石録】
　　延熹五年未详【金石畧】
　　平阳尧庙碑
　　汾水南迳平阳县故城水侧有尧庙前有碑魏土地记曰平阳城东十里汾水东原上有小台台上有尧神屋石碑【水经注】
　　济隂太守孟郁脩尧庙碑【集古録作尧祠祈两碑】
　　汉永康元年【缺】月【缺】　惟昔帝尧圣徳庆苞号赫赫荡荡垂基赤精之胄为汉始别陵气炎煴上交仓魏魏之盛乹川见徴敬循宗壂长吏奉祠三牲粢馔献珍于时俵着铭宣飏厥休□招祯祥万【缺】是来鸿名遂显传于千秋
