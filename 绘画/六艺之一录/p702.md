<!-- { "loadSidebar": true } -->
　　红盐之法民间以盐梅卤浸佛桑花为红浆投茘支渍之曝干色红而甘酸可三四年不虫【去声】修贡与商人皆便之然絶无正味白晒者正尔烈日干之以核坚为止畜之瓮中密封百日谓之出汗去【去声】汗耐乆不然逾嵗壊矣福州旧贡红盐蜜煎二种庆厯初大官问嵗进之状知州事沈邈以道远不可致减红盐之数而増白晒者兼令漳泉三郡亦均贡焉蜜煎剥生茘支笮去其浆然后蜜煮之予前知福州用晒及半干者为煎色黄白而味美可爱其贡茘支减常嵗十之六七然脩贡者皆取于民后之主吏利其多取以责赂晒煎之法不行矣
　　第七【陈紫以下十二品有等次】
　　陈紫因治居第平窊坎而树之或云厥土肥沃之致今传其种子者皆择善壤终莫能及是亦赋生之异也江緑大较类陈紫而差大独香薄而味少淡故以次之其树已卖叶氏而民间犹以为江家緑云　方家红可径二寸色味俱美言茘支之大者皆莫敢拟嵗生一二百颗人罕得之方氏子名蓁今为大理寺丞　游家紫出名十年种自陈紫实大过之　小陈紫其树去陈紫数十步初一家并种之及其成也差小又时有核者因而得名其家别居二紫亦分属东西陈焉　宋公茘支树极高大实如陈紫而小甘美无异或云陈紫种出宋氏世传其树已三百嵗旧属王氏黄巢兵过欲斧薪之王氏媪抱树号泣求与树偕死贼怜之不伐宋公名諴公者老人之称年余八十子孙皆仕宦　蓝家红泉州为第一蓝氏兄弟圭为太常博士丞为尚书都官员外郎　周家红独立兴化军三十年后生益竒声名乃损然亦不失为上等　何家红出漳州何氏世为牙校尝有郡将全树买之树在舍后将熟其子日领卒数十人穿其堂房乃至树所其来无时举家伏藏欲即伐去而不忍今犹存焉　法石白出泉州法石院色青白其大次于蓝家红　緑核颇类江緑色丹而小茘支皆紫核此以緑见异出福州　圆丁香丁香茘支皆旁【去声】蒂大而下鋭此种体圆与味俱胜
　　【虎皮已下三十品无等次】
　　虎皮者红色絶大绕腹有青纹正类虎斑尝于福州东山大乗寺见之不知其出处　牛心者以状言之长二寸余皮厚肉涩福州惟有一株每嵗贡干茘支皆调于民主吏常以牛心为凖民倍直购之以输予尝黜而不用　玳红茘支上有黒疎密如玳瑁斑福州城东有之　硫黄顔色正黄而刺微红亦小茘支以色名之也　朱柹色如柹红而扁大亦云朴柹出福州　蒲桃茘支穗生一朶至一二百将熟多破裂凡茘支每颗一梗长三五寸附于枝此等附枝而生乐天所谓朶如蒲桃者正谓是也其品殊下　蚶殻者殻为深渠如瓦屋焉　龙牙者茘支之变怪者其殻红可长三四寸弯曲如爪牙而无瓤核全树弗变非常有也兴化军转运司听事之西尝见之　水茘支浆多而淡食之蠲渇茘支宜依山或平陆有近水者清泉流溉其味遂尔出兴化军　蜜茘支纯甘如蜜是谓过甘失味之中矣　丁香茘支核如小丁香树病或有之亦谓之槱核皆小实也大丁香出福州天庆观厚殻紫色瓤多而味微涩
　　双髻小茘支每朶数十皆并蒂双头因以目之　真珠剖之纯瓤圆白如珠茘支之小止于此　十八娘茘支深红而细长时人以少女比之俚传闽王王氏有女第十八好噉此品因而得名其家今在城东报国院家旁犹有此树云　将军茘支五代间有为此官者种之后人以其官号其树而失其姓名之传出福州　钗头颗红而小可间妇人女子翘之侧故特贵之　粉红者茘支多深红而色浅者为异谓如傅朱粉之饰故云中元红茘支将絶才熟以晩重于时予尝七月廿四日得之　火山本出广南四月熟味甘酸而肉薄穗生梗如枇杷闽中近亦有之【出于梧州】
　　右三十二品言姓氏尤其著者也言州郡纪所出也不言姓氏州郡四郡或皆有也嘉祐四年嵗次己亥秋八月廿日莆阳蔡襄述
　　君谟语録云古之善书者必先楷法渐而至于行草亦不离乎楷正张芝与旭变怪百出出乎笔墨蹊迳之外神逸有余而与羲献异矣襄近年粗知其意而力已不及乌足道哉
　　蔡君谟茶録并序
　　臣前因奏事伏蒙陛下谕臣先任福建转运使日所进上品龙茶最为精好臣退念草木之微首辱陛下知鉴若处之得地则能尽其材昔陆羽茶经不第建安之品丁谓茶图独论采造之本至于烹试曽未有闻臣輙条数事简而易明勒成二篇名曰茶録伏惟清闲之宴或赐观采臣不胜惶惧荣幸之至谨序
　　上篇论茶色
　　茶色贵白而饼茶多以珍膏油其面故有青黄紫黒之异善别茶者正如相工之视人气色也隠然察之于内以肉理润者为上既巳末之黄白者受水昏重青白者受水鲜明故建安人鬭试以青白胜黄白
　　香　茶有真香而入贡者微以龙脑和膏欲助其香建安民间试茶皆不入香恐夺其真若烹之际又杂珍果香草其夺益甚正当不用
　　味　茶味主于甘滑唯北苑鳯凰山连属诸焙所产者味佳隔溪诸山虽及时加意制作色味皆重莫能及也又有水泉不甘能损茶味前世之论水品者以此藏茶　茶宜蒻叶而畏香药喜温燥而忌湿冷故收藏之家以蒻叶封裹入焙中两三日一次用火常如人体温温以御湿润若火多则茶焦不可食
　　炙茶　茶或经年则香色味皆陈于净器中以沸汤渍之刮去膏油一两重乃止以钤箝之微火炙干然后碎碾若当年新茶则不用此説
　　碾茶　碾茶先以净纸密裹椎碎然后熟碾其大要旋碾则色白或经宿则色已昏矣
　　罗茶　罗细则茶浮麤则沫浮
　　汤　汤最难未熟则沫浮过熟则茶沈前世谓之蠏眼者过熟汤也况瓶中煮之不可辨故曰汤最难熁盏　凡欲茶先须熁盏令热冷则茶不浮
　　茶　茶少汤多则云脚散汤少茶多则粥面聚钞茶一钱匕先注汤调令极匀又添注入环囘击拂汤上盏可四分则止眂其面色鲜白着盏无水痕为絶佳建安鬭试以水痕先者为负耐乆者为胜故较胜负之説曰相去一水两水
　　下篇论茶器
　　茶焙　编竹为之裹以蒻叶盖其上以收火也隔其中以有容也纳火其下去叶尺许常温温然所以养茶色香味也
　　茶笼　茶不入焙者宜密封裹以蒻笼盛之置高处不近湿气
　　砧椎　砧椎盖以碎茶砧以木为之椎或金或铁取于便用
　　茶钤　茶钤屈金铁为之用以炙茶
　　茶碾　茶碾以银或铁为之黄金性柔铜及鍮石皆能生鉎不入用
　　茶罗　茶罗以絶细为佳罗底用蜀东川鵞溪画绢之密者投汤中揉洗以羃之
　　茶盏　茶色白宜黒盏建安所造者绀黒纹如毫其坯微厚熁之乆热难冷最为要用出他处者或薄或色紫皆不及也其青白盏鬬试家自不用
　　茶匙　茶匙要重击有力黄金为上人间以银铁为之竹者轻建茶不取
　　汤瓶　瓶要小者易汤又茶注汤有凖黄金为上人间以银铁或甆石为之
　　后序
　　臣皇祐中脩起居注奏事仁宗皇帝屡承天问以建安贡茶并所以试茶之状臣谓论茶虽禁中语无事于密造茶録二篇上进后知福州为掌书记窃去藏藁不复能记知懐安县樊纪购得之遂以刋勒行于好事者然多舛谬臣追念先帝顾遇之恩揽本流涕輙加正定书之于石以永其传治平元年五月二十六日三司使给事中臣蔡襄谨记
　　欧阳文忠论文太史跋俱见前
　　蔡端明书陇西王碑
　　蔡君谟书杭州府治记
　　蔡君谟书万安桥记
　　蔡君谟书昼锦堂记
　　蔡君谟书有美堂记
　　已上诸书题跋已见
　　蔡君谟书真草千文
　　蔡懋
　　蔡懋字子坚襄子为防昌尉赠朝散大夫工字画论者谓其得君谟用笔之妙【闽书】








　　六艺之一録卷三百三十九
<子部,艺术类,书画之属,六艺之一录>
　　钦定四库全书
　　六艺之一録卷三百四十　　　钱唐倪涛撰
　　歴朝书谱三十
　　宋
　　宋敏求
　　宋敏求字次道宣献公绶子赐进士及第爲馆阁校勘王尧臣修唐书以敏求习唐事奏爲编修官治平中知制诰神宗时加龙图阁直学士修两朝正史家藏书三万卷皆略诵习熟于朝廷典故士大夫疑议必就正焉【宋史】
　　公雅以善书称结字清劲得其家法奉诏书御制韩忠献公碑及当时公卿士人匄请题写被金石者多矣尝对延和上问宣献遗墨翌日奏七轴以献自公之亡未有继其书者【苏魏公集】
　　敏求书法温厚清峻凡当时巨卿名碣必得敏求字方以爲荣【书史防要】
　　赵抃
　　赵抃字阅道衢州西安人进士及第爲殿中侍御史加龙图阁学士知成都神宗立召知谏院拜资政殿大学士以太子少保致仕谥清献【宋史】
　　资政殿大学士太子少保赵公诗清律切笔迹劲丽萧然如其爲人【滦城集】
　　赵清献擅豪翰其迹见羣玉堂法帖中【书史防要】
　　防赵清献帖
　　清献公世号鐡面观其与小金紫公四帖情词缜密如此与青云得路而隔同年之面者异矣然金紫公所以爲清献所敬岂专以同年之故帖中如废酤一节宜清献之心服也时清献守防故有贵部犹尔赣州可知之叹后二百年赣宿重兵州计颛仰于酤日至数倍旧额未知有金紫清献辈人稍弛张弓之势否览卷慨然【后村题防】
　　防赵清献遗帖
　　赵清献公清忠之节孝友之行冠映古今非賛叹之可及今年自长沙趋朝屡得见其遗墨皆家问也此卷藏其族孙遵家尤见慈祥雍睦之意独恨三亭芜没不得追寻晩歩遗迹不胜高山仰止之叹遵温谨好学能业其家其必有以复之绍熈甲寅中冬八日新安朱某题于祥符方丈云【晦庵题防】
　　唐介
　　唐介字子方江陵人擢第爲殿中侍御史直声动天下熈宁元年参知政事谥质肃【宋史】
　　子方擅豪翰其迹见羣玉堂法帖中【书史防要】
　　冯京
　　冯京字当世鄂州江夏人举进士自乡举礼部至廷试皆第一仁宗拜龙图阁待制神宗立爲翰林学士知枢密院哲宗改宣徽南院使太子少师谥文简【宋史】文氏停云馆第五卷有冯当世帖【弇州山人藁】
　　韩绛
　　韩绛字子华开封雍丘人举进士甲科直集贤院仁宗时知制诰加端明殿大学士神宗立拜同中书门下平章事昭文馆大学士封康国公谥献肃【宋史】范文正公伯夷颂防有韩绛书【鐡网瑚】
　　韩维
　　韩维字持国受廕入官【亿第五子】召试学士院欧阳修荐爲检讨神宗即位除龙圗阁直学士熙宁二年迁翰林学士元祐中拜门下侍郎【宋史】
　　绛维并擅豪翰其迹见羣玉堂法帖中【书史防要】
　　韩缜
　　韩缜字玉汝登进士第元丰中累迁同知枢密进知院事哲宗立拜尚书左仆射兼中书侍郎以太子太保致仕谥庄简【宋史】　韩玉汝钦闻帖行书【式古堂书画彚攷】范文正公伯夷颂防有韩缜书【鐡网瑚】
　　王安石
　　王安石字介甫抚州临川人擢进士上第签书淮南判官召试馆职知制诰神宗即位召爲翰林学士熈宁三年进同中书门下平章事封舒国公改封荆谥曰文追封舒王【宋史】
