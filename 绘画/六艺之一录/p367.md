<!-- { "loadSidebar": true } -->
　　旧传乐毅论廼羲之亲书于石其他皆素纸所传唐太宗裒聚二王墨迹惟乐毅论是石本其后随入昭陵朱梁时耀州刺史温韬发陵得之复传人间在宋高绅为湖北转运使道中闻砧声清越因视之乃乐毅石刻覆于下也而已断裂矣遂载归完理缉缀椟以木箱所可辨者如此世之传布皆止于海字则其碎而不可缉者良可惜焉迨绅子安世物故转属赵立之处其重模者犹有赵立之印一云公主以伪本易之原不曾入圹然闻梁模本为余杭公主所珍耳又董逌以文皇于右军书特留赏兰亭乐毅论别一小函贮之太平公主私取乐毅论以归及籍其家咸阳妪窃举袖中投之灶下香闻数日则原书故在纸也崇祯戊辰改元长至日得此付官奴本于项氏为墨林鉴藏丰神奕奕其整宻处足以碱砭大令之放盖六本中之精好者无论停云余清诸镌悬絶即余家宋搨修内司本禇河南临本亦迳庭矣真下一等者乎因名之曰咸阳香帖檇李城南汪氏玉识
　　时西席高公见之曰此右军晩年笔也苍劲中每带拙趣且帋墨逈异蠧纹斑驳其为皇祐以前所搨奚疑正鍳赏间曹友瞻明俄至一覩此帖即下拜曰愿借三日以绎景所论极劲利而非用意处擕去后旋恳公致予欲偿原值俟模百本始璧余念宿好听之究为据舷之索可胜怅怅李太翁君实因云乐毅论尊之者以为右军训子之式诋之者以为六朝伪迹出殷铁石之手至沈存中云三馆楷书非不精不丽求其好处到死无一笔世所传乐毅正是三馆楷书耳儿渊好摹帖余聊以是言觧之墨池外史珂玉再识





　　六艺之一録卷一百六十一
　　钦定四库全书
　　六艺之一録卷一百六十二　　钱唐倪涛撰
　　法帖论述三十二
　　东方朔画賛
　　晋夏侯湛撰永和十二年书与王敬仁世以为王右军书碑石旧在丁文简家今在将作监官库
　　右诸道石刻録
　　东方曼倩画賛笔圆净而劲肥瘦得中但字身差长盖崔子玉字形如此前辈或随时用一人笔法耳
　　予尝观东方画賛墨迹疑是呉通微兄弟书然不敢质也遣笔结字极似通微书黄庭外景经也如佛遗教经石刻止是经生书不可引与同列矣
　　右山谷题跋
　　画賛世传晋右将军王羲之书考其笔墨蹊迳輙不类知后人为之托之逸少以传也昔王蒙子修尝求书右军王羲之为写东方朔画賛与之敬仁亡其母见平生所防悉内棺中故知此书不传久矣唐自贞观购书逮开元搜访亦既尽矣校定大王书二卷黄庭第一画賛第二告誓第三韦挺以画賛是伪迹夫画讃已亡而更出者可知其为伪也今世所传疑不在韦挺论中彼得存于贞观而入録当亦有可乱真处今之传者不能便入贞观録也
　　右广川书跋
　　平生所见东方生画賛未有如此本之精神者笔意大槩与贺防表曹娥碑相似不知何人所刻石在何处是可寳也
　　右晦庵题跋
　　元丰间有德州士人携画賛示东坡自言二百年前本家藏数世矣东坡为题之曰画賛世多本惟徳州者第一君所藏又为德州第一或晓之曰此言君是徳州人耳其人虽不伏亦大笑止因观武子所藏聊识卷末
　　右放翁题跋
　　李阳氷上李嗣真论右军书有云画像賛洛神赋姿仪雅丽有矜庄严肃之象视之信然
　　右楼钥攻媿集
　　告文
　　王羲之告文今之所传即其藁本不具年月日朔其真本云维永和十年三月癸夘九日辛亥而书亦真开元初润州江宁县瓦棺寺修讲堂匠人于鸱吻内竹筒中得之与一沙门至八年县丞李延业求得之上岐王王以献上留内不出或云其后却借岐王十二年王家失火图书悉为灰烬此书亦见焚矣
　　右国史纂异
　　逸少为王述所困自誓去官超然于事物之外尝自言吾当卒以乐死然欲一游岷岭勤勤如此而至死不果乃知山水游放之乐自是人生难必之事况于市朝慕恋之徒而出山林独往之言固已踈矣
　　右东坡集
　　王逸少晋宋间第一流人也遗情轩冕摆落世故盖其平生雅怀自去防嵇内史遂不肯复出自誓于父母墓下词致确苦予味其言而深悲之又读所与谢万石书云云按是时逸少春秋才五十余耳史氏不能赏取其髙乃屑屑以为坐王怀祖之故待之浅矣
　　右容斋集
　　告文今入晋书传中昔逸少为王怀祖徼也当时以不能堪防摘细事遂脱帻自投朝廷以其誓苦故不强起以官开元中此书得于润州瓦棺寺讲堂防尾其书一字为数体一体别成防画不可一槩求之实天下竒作李延业献之岐王十二年岐王宅焚则宜世不得传今碑字刻画过于严重无复前法似是唐妙手搭摸以传陶景论书谓逸少自呉兴前书犹未为称凢厥好迹皆是永和十许年中自失郡告灵不仕后略不复自书然告文已出当时知防尾得者别本也贞观书目已列告誓文武平一尝见于小函同乐毅论黄庭经共藏便知此本不一传摹相承不能辨其真赝也
　　右广川书跋
　　遗教经
　　右遗教经相传云羲之书伪也盖唐世写经手书尔唐时佛书今在者大抵书体皆类此第其精粗不同尔近有得唐人所书经题其一云薛稷一云僧行敦书者皆与二人他所书不类而与此颇同即知写经手所书也然其字亦可爱故録之盖今士大夫笔墨能髣髴乎此者鲜矣
　　右集古録
　　仆尝见欧阳文忠公云遗教经非逸少笔以其言观之信若不妄然自逸少在时小儿乱真自不解辨况数百年后传刻之余而欲必其真伪难矣顾笔画精稳自可为师法
　　右东坡题跋
　　佛遗教经一卷不知何世何人书或曰右军羲之书黄庭坚曰吾尝评此书在楷法中小不及乐毅论耳清劲方重盖度越萧子云数等
　　右山谷题跋
　　欧阳永叔以此为唐写经手黄鲁直谓此书在楷法中小不及乐毅论今世不知乐毅论已遭火而别本为薛宗彻所藏亡于五溪其搨本皆摹画尽善者则亦与写经手何异但此书疏肥令宻宻瘦令疏自得古人书意其为名辈所推良有以也昔张翼代羲之草奏几乎乱真禇遂良临写右军亦为髙妙但恨乏自然后人不见逸少迹若碑刻所传已多假伪则临搨善工自足惑世矣尝得佛戒经其碑乃比丘道秀书与此经一体率化众縁共崇镌刻则知为道秀所书但世不传尔道秀徳宗时人其书当建中三年壬戌盖永叔鲁直不见碑隂故所评如此
　　右广川书跋
　　遗教经欧公谓唐写经手所书明诚定着为唐遗教经则尚有可疑以世民二字俱如此写不空笔画恐非唐人书不若山谷之言不知何世何人得阙如之遗也
　　右攻媿集
　　孝女曹娥碑
　　右小字曹娥碑越州石氏所刻古雅纯质不失右军笔意余平生所阅不下数十本俱不及此张云门倪元鎭皆好古博雅之士其题语珍重如此可寳也元镇题为辛亥歳盖洪武四年在当时已不易得况今嘉靖壬子相去百八十一年又可多得邪太仓顾君出以相示漫识于此是歳冬十一月十日徴明时年八十有三
　　右瑚网
　　右军曹娥碑搨法近古而精又文氏停云馆物昔人谓此书如幼女漂流于波浪间今求所谓漂流波浪之势了不可得意者其外弱而中劲庶几得孝女意于形似之表欤
　　右弇州续藁
　　曹娥碑真迹宋髙宗有跋元文宗以赐鉴书博士柯九思赵呉兴再跋余馆师韩公得之长安有歴代题识宋髙宗但题曰晋贤书曹娥碑绢黯墨渝仅可想见字形耳
　　右画禅室随笔
　　王右军诸帖
　　借船帖
　　王羲之借船帖书之尤工者也故山北卢匡寳惜有年卢公致书借之不得云只可就看未尝借人也卢出潞州旌节在途才数程忽有人将书帖就卢求售阅之乃借船帖也惊异问之云卢家郎君要钱遣卖耳卢叹异移时不问其价还之后不知落于何人京师书僧孙盈者名甚着盈父曰仲容亦鉴书画精于品目豪家所寳多经其手真伪无所逃焉公借船帖是孙盈所蓄人以厚价求之不果卢公时甚急切减而赈之日久满百千方得卢公韩太冲外孙也故书画之尤者多阅而识焉【尚书故实】
　　竹叶帖
　　王逸少竹叶帖长安水丘氏传寳之今不知所在三十年前见其摹本于防夀【东坡题防】
　　稚恭帖
　　晋右将军防稽内史王羲之行书帖真迹天下法书第二右军行书第一也帖辞云羲之死罪复想朝廷清和稚恭遂进鎭东西齐举想克定有期也羲之死罪长庆某年月日太常少卿萧祐鉴定在王珪禹玉家后有禹玉防以门下省印之时贵多跋后为章惇子厚借去不归其子仲修専遣介请未至是竹丝干笔所书锋势郁勃挥霍浓淡如云烟变怪多态清字破损予临得之【寳晋英光集】
　　破羌帖
　　王羲之桓公破羌帖有开元印唐怀充防笔法入神在蘓之纯家之纯卒其家定直久许见归而余使西京未还宗室仲爰力取之且要约曰米归有其直见归即还余遂典衣増其直取囬仲爰已使庸工装背剪损古防尾参差矣痛惜痛惜【米芾书史】
　　破羌帖今在米淮阳家崇宁癸未春米在都下以泉十五万得之后有开元印记及陶糓等题字余尝跋之云晋穆帝永和十二年秋桓温破姚襄于伊水遂至洛时将以谢尚镇之属病不行此帖所叙桓公摧破羌贼及喜仁祖小差正当时事也是时逸少去防稽内史已歳余方遁迹山水间宜不复以世务经怀而此书乃叹宣武之威略悲旧都之始平忧国嗟时志犹不息盖素心如此惜其一愤逺引使才猷约结弗光于世独区区遗翰见寳后人览之深为兴叹【东观余论】
　　破羌帖寳晋斋谓之王畧帖洵是右军名迹然今之所传或是老颠临得者羌字落笔入头太轻不似内史骨力惟戏鱼堂乃极神隽八面变化几与褉帖埒【墨林快事】
　　与周益州帖
　　右军与周益州书凡三十许帖铨次者误置两卷中耳按周抚字道和穆帝永和三年桓温攻成都李势降以抚为益州刺史彭模击范贲获之益州平封建城公在官十年卒蜀人庙祠之【山谷集】
　　笔阵图
　　王晋卿所藏　笔墨之迹托于有形有形则有弊苟不至于无而自乐于一时聊寓其心忘忧晚歳则犹贤于博奕也虽然不假外物而有守于内者圣贤之髙致也唯顔子得之【东坡题防】
　　王右军笔阵图前有自写真纸薄如金叶索索有声在章子厚家章公自云借于赵竦【寳章待访録】
　　右军笔阵图凡二本其一正书差小有率更之清劲而小怯其一行笔甚遒逸而不能脱俗气或以为江南李主笔或谓李主不办是断非右军迹也亡论非右军迹即图说非右军所着也何者右军十二而过江所谓之许之洛者何语也此图之误也华岳碑乃张昶非张旭也此书之误也李卫公上华岳书麤豪不成语断亦后人附防之谈而结法却秀颖有唐人气以其皆宋搨极精微故合为一本置山房中配怀琳絶交书成赝古一故事云【弇州续藁】
　　笔阵图有真行二本皆以为右军书予以为无论张昶作张旭字误而已其文亦非右军语乃六朝之好事者为之予此正书真宋搨笔力遒美髣髴信本而古雅胜之行书差纵佳处与俗处相错当亦是李重光以前物也【同上】
　　杨用修谓笔阵图乃江南李后主伪作及览蔡子正跋尾谓陶谷学士得之李主所后谷之裔孙遗之盖陶性贪甚而寡识又以豪压李主所匄夺无厌李故用怀琳故事作伪书装潢古色以戏陶陶果不察而寳藏之最后伧父强作解事引沈学士饥鹰夜归渇骥奔泉语灾之石俱可笑也【弇州山人藁】
　　来戏帖
