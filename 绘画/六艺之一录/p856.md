<!-- { "loadSidebar": true } -->
　　故吏部彭城陈公在仁庙时以御史奉使关中积以故人子见公又见之于河内其后五十年见公孙于淮南于是获见其诗稿伏而叹息盖不敢少有述焉也即幸而有如平日公以父党教之读书可也如与之言诗则未可也巳元祐六年春二月十三日山阳徐积书
　　世雄窃伏吏部陈公之贤与令徳之孙以显融其后皆见于名卿伟人之所论载防与成书矣世雄不复形容其略独念元丰壬戌间初识传道于松陵获见此书又三年一邂逅无已于京师今廿有二年矣而二君皆以不遇卒崇寜癸未端午传道之子孝友复抱此书泣以相过抚巻悲怿益以知臧孙之有后窃意此书自是与陈氏之祖孙隠矣疑其可自致于斗牛之间者金石所不能碍也南兰陵钱世雄书如彼泉流必有源陈家诗律自专门后山得法因盐鐡不减唐朝杜审言嘉定丙子冬孟二十四日眉阳任希夷敬题
　　按陈公名洎彭城人国朝正史实録俱无传然常以歳月考求公尝厯知懐州审刑院宝元间自屯田外郎为副端寻陞台端已而出漕京西淮南京东庆厯五年转吏部外郎加直史馆改使监梓路六年入为度支副使寻转盐鐡后山集云皇祐元年以副使行河还卒今史亦失书信矣史之多散逸阙遗司马迁所谓灭功臣贤士大夫之业不述非此之谓与倘非因诗卷长畱天地间曲阜长道顔公官郑公宏中而下诸大贤表而出之则公之景行懿文世之知者益鲜矣虽然公之行事不得书于史册得见裒述于诸大贤辑成巨轴于百年之后又获归诸愽雅君子之蔵使当世士大夫玩绎叹咏之不足则其荣何必在彼一时之遇乎嘉定癸酉中秋十七日眉山李题
　　苏东坡楚颂帖
　　吾来阳羡船入荆溪意思豁然如惬平生之欲逝将归老殆是前縁王逸少云我卒当以乐死殆非虚言吾性好种植能手自接果木尤好栽橘阳羡在洞庭上柑橘栽至易得当买一小园种柑橘三百本屈原作橘颂吾园若成当作一亭名之曰楚颂元丰七年十月二日书朱冠卿周必大龙君锡荘夏赵孟頫滕祉仇逺白珽柯九思张弼吴寛等十一跋俱见前
　　苏东坡惠州帖
　　苏州定惠院学佛者卓契顺谓迈曰子何忧之甚惠州不在天上行即到耳当为子持书问之绍圣二年三月三日契顺渉江度岭徒行露宿僵仆瘴雾黧面蠒足以至惠州得书径还予问其所求答曰契顺惟无所求故来惠州若有求者当走都下矣苦问不已乃曰昔蔡明逺鄱阳一校耳顔鲁公絶粮江淮之间明逺载米周之鲁公怜其意遗以尺书天下至今知有明逺也今契顺虽无米与公然区区万里之勤倘可以援明逺例得数字乎予欣然许之独愧名节之重字画之妙不逮鲁公故为书渊明归去来辞以遗之庶防契顺托此文以不朽也东坡居士题
　　原阙名跋一则暨牟瓛徐天翼刘九万王方叔四跋俱见前
　　苏东坡琴操帖
　　琅琊幽谷山水竒丽泉鸣空涧若中音防醉翁喜之把酒临听辄欣然忘归既去十余年而好竒之士沈遵闻之徃游乃以琴写其声曰醉翁操节奏疎宕音防华畅知琴者以为絶伦然有其声而无其辞翁虽为作歌而与琴声不合又作楚辞作醉翁引好事者亦倚其辞以制其曲虽粗合韵度而琴声为词所防约非天成也后三十余年翁既捐馆舍遵亦殁乆矣有庐山玉涧道人崔闲特妙于琴恨此曲之无辞乃谱其声而请于东坡居士为补之云　琅然清圜谁弹响空山无言惟翁醉中知其天月明风露娟娟人未眠荷蒉过山前曰有心也哉此贤醉翁啸咏声和流泉醉翁去后空有朝吟夜怨山有时而童巅水有时而回川惟翁无嵗年翁今为飞仙此意在人间试聼徽外三两弦　二水同器有不相入二琴同手有不相应今沈君信手弹琴而与泉合居士纵笔作诗而与琴防此必有真同者矣本觉法真禅师沈君之子也故书以寄之愿师宴坐静室自以为琴而以学者为琴工有能不谋而同三令无际者愿师取之元祐七年四月廿四日苏轼书
　　项安世吴寛陆釴三跋俱见前
　　苏东坡草书
　　与顿起孙勉泛舟探韵得来字【诗阙】
　　余谪居黄州州通判承议郎孟震字仰之颇与余相善光州太守曹九章以书遗予云朝中士大夫谓之孟君子予徐察之真不忝此名也震郓人及进士第无他才能然方京东狂人孔直温以谋反下狱事连石介守道之子一旦捕去且四出捕人不已震与守道虽故素不识韩魏公以书抵公具言直温狂人无能为而守道以直道死其故家流风决非与狂人通谋者魏公感叹即为上疏如震言以故直温狱不深究人皆庆其所全活甚众震防宇中有一泉甚清大旱不竭余因名之君子泉而子由为之记　元丰六年十一月七日记
　　徐逹左倪瓉卢熊杨勉陈敬宗五跋俱见前
　　癸丑八月八日固始王防观于徐良夫氏之耕渔轩是日雨气作凉庭无来迹展玩再四因得窥见笔意成化戊戌嵗五月廿六日长洲吴寛与吴江史鉴游铜阬山观于下崦舟中
　　黄山谷发愿文
　　菩萨师子王白净法为身胜义空谷中奋迅及哮吼念弓明利箭被以慈哀甲忍力不动摇直破魔王军甘露为美食解脱味为浆游戏于三乘安住一切智转无上法轮我今称称性实语以身口意筹量观察如实懴悔我从昔来因痴有爱饮酒食肉増长爱渇入邪见林不得解脱今者对佛发大誓愿愿从今日尽未来世不复滛欲愿从今日尽未来世不复饮酒愿从今日尽未来世不复食肉设复滛欲当堕地狱住火坑中经无量刼一切众生为滛乱故应受苦报我皆代受设复饮酒当堕地狱饮洋铜汁经无量刼一切众生为酒颠倒应受苦报我皆代受设复食肉当堕地狱吞热鐡丸经无量刼一切众生为杀生故应受苦报我皆代受愿我以此尽未来际忍可誓愿根尘清净具足十忍不由他教入一切智恭惟十身洞彻万徳庄严于刹刹尘尘为我作证设经歌罗逻身忘夫本愿惟垂加被开我迷云稽首如空等一痛切
　　守一居世英三懐渭三跋俱见前
　　元虞邵庵书诛蚊赋
　　平江水乡蚊蚋坌集予方穷居日以为苦因裒腹笥得蚊事廿有七古圣贤无一言之褒是为可诛也作诛蚊赋其词曰
　　惟朱明之肇序兮迨白蔵之纪时火流金而方炽露潄玉而易晞瞻羲和之自东起咸池【日所出处】而徂西迈崦嵫【日所入山也见离骚】以顿辔归蒙汜【日所宿处也见选杂体诗】而匿晖旋羣阴之绰绰袭夜气之索索爰有黍民【古今注号蚊蚋为黍民】出于庐霍呼朋引俦讶雷车之殷殷【聚蚊成雷见前书】填空蔽野疑云阵之漠漠【梅圣俞诗云】利嘴喻麦芒之纎狭翅过春氷之薄其赋形而至眇其为害而甚愽非泰山之能负【荀子蚊负山】讵九牛之可搏【汉书搏牛之蚊】较尔力以何施念尔欲而甚约饮不过于满腹性无餍而肆蠚若乃皓魄之亭亭万木之欣欣悼永昼之执热徙緑防以怡情遽见侵而稍稍复轻飏以营营【白鸟营营见下注】念炎熇之未去曽须臾而靡寜伺人于燕息则东家之梦何縁而见姬旦嬲人于尊俎则鹿鸣之燕何由而娱嘉賔【宋子京有蚊蚋嬲人之句】以是而肆毒于人何名乎仁载引其类载鼓其翅但知进而忘退不顾害而贪利葬仙防之腹而莫追莫悔投秋虫之网而自捐自弃【古今注以蝙蝠为仙防罗隠赋谓蜘蛛为秋虫】冲郁攸而致燔望银釭而还坠以此而速祸于已孰名乎智仁既不足以强名智又不足以自蔽徒肆情以饕餮竞鼓舞而唼噬宜先哲之永叹谓通夕而不寐【老子曰蚊防肤则通夕不寐见庄子】慨蠢其何识亦炎凉而絶义故有荪壁琰防椒房璇题疏寮豁其文绮绣焕其陆离围鲛绡以云障焚椒兰而雾迷乃戢翼以逺遁縦含毒而莫施以贵嫔之被宠而不不螫【南史孔贵嫔传】畏长逊之当路而莫近莫窥【南史孙长逊本传】其或柴扉槿居蓬室桑枢方亲闱之定省政黉堂之卷舒或漂流于羇旅或促迫于郊墟乃引利喙以竞进共逞贪心而自腴致晋室孝子独尝以身【晋书展勤云云】而高邮贞女莫全其躯【高邮有露筋小娘子庙】嗟乎蚊乎贵者要者既屛息以逺止贫者贱者又穷欲而纷如顾余躬而何较念尔虐其有余其间别种禀性尤酷实尖其嘴实斑其腹实细其身实丰其毒感变化于天工载惆怅于羽族仙禽逺害必翔于九臯神鸟览辉乃集于王谷传信之雁目防而莫至报喜之鹊日聆而不足此固旷然而难见尔乃頽然而难逐可怜尔之轻而翾不耻人之厌且辱也葢尝究厥谱系考于典籍实蚩尤之余孽始涿鹿之诛殛仅存肤血之遗余致兹种类之蕃息【见幽冥録】或别泒于腐壊或聚族于幽湿惟可夜游鲜从门入骤致身于云台而羽翼翾翾【鹖冠子云台之高蚊蚋适以翾翾】遽逞威于河内而人马籍籍【古今注河内有人尝见黍米许大人马满地取火烧之皆化蚊蚋飞去】但类非于华胄实尽衔于毒螫宜见憎于世俗夫岂间于今昔惟小白之昏昏卧栢寝而悒悒念白鸟之阻饥褰翠防而听入【见金楼子】曽丑类之莫去宜刁之僣偪此鉴既明汝恶既极将不复汝容而搏之特吾一振手之力尔固又将驱空中之跋挫汝之精【空中有物其名为蛂闻蚊蝱之声则挫其精】僇江东之鷏而不复孕汝之形【尔雅江东呼鷏为蚊母此鸟吐蚊因以名】举所谓蚋者而族烹于秦镬【秦谓蚋】取所谓蚊者而筑观于楚廷【楚谓蚊】永灭蚩尤之裔庶使天下之为人臣者得以安其君大慰勤猛之志又使天下之为人子者得以寜其亲不复使无用之物无穷之毒存于世此诛蚊赋之所以名也
　　右先太师丞相雍国忠肃公所着也先公文集旧刋蜀中成书未乆焚于兵火曽叔祖宝庆府君将求而刻之湖南亦未及如志而运革而内附后先参政广求之不能得眉州故人史公孝祥守兴化闻黄伯固家有之邈不可得也集在京师属闽教授谢中物色之来报云有军官好书购得此欲借手与集相见然终不能得之先参政至淛从亲戚韩大则得诛蚊藁于侯颐轩道士处盖大徳庚子嵗也故人闲上人亦蜀中同出东南之家以旧故访集临川山中因问诛蚊藁之所在出而示之则三十六年矣而先参政亦弃诸孤十七年诗书之绪不絶如线感慨今昔血涕随之偶得此卷録送上人贵得存遗珠于既失尚故物之可求也元统乙亥三月廿七日集谨识
　　宋之南其宰执唯虞雍公为最贤观其诛蚊赋所谓使天下之为人臣者得以安其君天下之为人子者得以寜其亲则知公之志诛恶鉏奸者欲以寜君亲也其以忠孝教天下后世者至矣伯生世其家学能于圣时致身西清被眷宠也殊甚及闲寂中乃书先太师此赋以赠人其志亦有所在乎闲上人再见伯生其为谂之和林鲁威叔重父谨题
　　因读诛蚊赋深怜爱国情三公登【缺】谍四海失升平早觉文章贵争期徳业成云仍防世禄翰墨负时名丹邱柯九思赋
　　黍民肆毒不胜诛屈宋文章太史书沧海遗珠畱得在白云深处伴僧居洛生王敬芳
　　父作更生佛儿为命世英西州覩威鳯南国剪长鲸不厌朝廷小终扶日月明诛蚊赋重録妙墨世从衡遂昌郑元祐
　　观雍公少年之作可以豫见报国之志观邵庵详书之意可以深惟追逺之情忠孝蔼然萃于一门呜呼盛哉闲上人同是蜀人故独得之当刻石寺中以传永乆庶不为他时夜壑舟也至正十有五年乙未三月后学苏大年顿首再拜谨书
　　又杨椿跋一则见前
　　鲜于伯机游高亭山广严院记
