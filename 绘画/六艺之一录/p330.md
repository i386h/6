<!-- { "loadSidebar": true } -->
　　正统二年佐归省还家道过临江府学见数碑埋没路傍意其为戏鱼堂碑也俾训导同邑杜思昭起之果法帖也其余碑刻度因红巾盗起埋没学傍土中惜无贤守令寻获姑记所见以俟贤者王佐记【格古要论】曹士冕曰刘次庄摹阁帖临江用工颇精致且石坚至今不曽重摹独二卷略残缺然拓本既多颇失锋铓今若得初本锋铓未失者当在旧绛帖之次新潭帖之上然其释文间有讹处【王氏法书苑】
　　利州帖【详见法帖谱系】
　　北方印成本【详见法帖谱系】
　　泉帖
　　以淳化阁帖翻刻于泉州郡庠佐生也后无以考究模手洪武四年知府召任常性以刘次庄释文叙而刻之我仁宗皇帝命取入秘府人不可得而见矣【格古要论】
　　澧阳帖【详见前法帖谱系】
　　绛帖【详见前法帖谱系】
　　曹士冕曰绛州法帖二十卷乃潘舜臣用淳化帖重摹而参入别帖比今所见阁帖精神过之舜臣事力单防而自能镌石虽井防堦砌皆徧刻无余所以叚数最多或有长尺余者舜臣死二子析而为二长者负官钱没上十卷于绛州绛守重摹下十卷足之幼者复重摹上十卷亦足成一部于是绛州有公私二本靖康兵火石并不存百年之间重摹至再庆元间予官守长沙尝见旧宰执家有南渡初亲自北方携得舜臣元所刻本未分析时二十卷其家珍藏非得二千缗官陌不肯与人乃北纸北墨精神焕发视今所摹者天渊矣【王氏法书苑】
　　东库本【详见法帖谱系】
　　亮字不全本【详见前法帖谱系】
　　新绛本【详见法帖谱系　石刻铺叙】
　　绛帖十二卷第一卷孔子仓颉秦汉魏人书第二卷晋南朝唐宋帝王书第三卷四卷晋人书第五卷六卷右军书第七第八卷献之书第九卷南朝隋唐人书第十卷晋何氏卫夫人及隋唐僧人书第十一十二卷宋名贤书此刻岁久不完崇庆初髙汝砺为节度使又补完之増入顔鲁公诸帖以壮忠义之气且题于后今又不完存者五十七幅碑入晋王府不易得矣元编修陈绎曽云骨法清劲足正王着肉胜之失然驳马露骨又未免羸瘦之病葢淳化之子今之学者不见古帖得此亦可宝矣惜不完也王佐记【格古要论】
　　北本【详见法帖谱系】
　　又一本【详见法帖谱系】
　　武冈旧本【详见法帖谱系及石刻铺叙】
　　武冈新帖【详见法帖谱系】
　　曹士冕曰武冈军重摹绛帖二十卷殊失真且石不坚易失精神后有武臣守郡嫌其字不精采令匠者即旧画再刻谓之洗碑遂愈不可观其释文尤舛谬然武冈纸类北纸今东南所见绛帖多武冈初本耳騐其残阙处自可见【王氏法书苑】
　　彭州本【已见法帖谱系】
　　彭州亦刻歴代法帖十卷不甚精采纸类北纸【格古要论】
　　乌镇本【详见法帖谱系】
　　曹氏冕曰详见淳化帖条下此乃板本非石也长沙折府所藏二十卷摹刻颇精疑是此本第九卷复面帖字误而鵞羣帖止是防损字画尚完此稍异于新绛【王氏法书苑】
　　福清本【详见法帖谱系】
　　资州本【详见法帖谱系】
　　不知处本【详见法帖谱系】
　　木本前十卷　又木本前十卷【俱见法帖谱系】
　　蔡州帖
　　曹士冕曰上蔡临模绛帖上十卷虽比旧绛帖少下十卷而逈出临江长沙之上予尝见于长沙两府刘轙家【王氏法书苑】
　　蔡州临摹绛帖上十卷刻石出于临江潭帖之上【格古要録】
　　汝帖
　　寀来汝逾年吏民习其踈拙不甚诿以事闭阁萧然奉亲之外独念弃日偶得三代而下讫于五季字书百家冠以仓颉竒古篆籀草真行之法畧具用十二石刻寘坐啸堂壁其论世正名于治乱之际君子小人之分每致意焉识者谓之笔史葢使小学家流因以愽古知义不特区区近笔砚而已大观三年八月上丁敷阳王宷记寀字辅道【本跋　宝刻丛编】
　　顷在洛中闻汝州新镌诸帖谓之汝刻其名已弗典矣意谓其彚择必佳及见之乃大不然杂取法帖续帖中所有者时载之又珉玉间簉不能辨也此犹无害至其集古帖及碑中字萃为伪帖并以一帖省其文别为帖语及强名者甚多稍识书者便可别之如以逸少帖春秋輙为患不得北军问逺近清和等语乃摘取北军逺近春秋等字集为一帖强为王衍书以续帖中诸县故佳字强名为王桢之书取汝州东汉州辅碑中数字强名为蔡中郎书取卫州魏孝文吊比干文中数行强名为崔浩书如北齐碑便目为温子升后魏碑便目为沈法防如此者甚多且如吊比干文魏孝文作而崔浩之死在太武时乃目为浩书其不稽古如此至若张华帖内杂以宝章集中王慈字薛稷帖中杂以法帖内子敬字皆集成之字意全不相属取王筠帖中和南清豫一帖【疑有阙文】如是者不可具载幸世尚多古帖极有未传者自可刻其全篇何必区区作伪以误后学但贻识者嗤笑耳汝州既以石十余刻之而越州复传其本又刻之二州之石殊可吊也信知识真者少何足怪云【东观余论】
　　汝州帖乃摘诸帖中字牵合为之每卷后有汝州印后防稽重摹之谓之兰亭帖【格古要论】
　　汝帖十二卷第一卷三代金石文八种第二卷秦汉三国人书十五种第三卷晋南朝帝王书第四卷魏晋九人书第五卷晋人王郗桓三氏书第六卷二王书并洛神赋第七卷南朝十人书第八卷晋胡北朝十二人书第九卷唐三朝帝后书第十卷唐欧虞禇薛书十一卷唐李顔韩贺栁李六臣书十二卷韩愈及五代诸国七人书其石不佳诸帖中最低者也【格古要论】
　　淳化阁帖出而其子裔最良者为大观为潭绛戏鱼堂修内司而其最下者为汝葢王寀辅道守汝州因徧搜诸碑帖篆分草而节取之自皇颉夏禹以至钱忠懿郭忠恕得十二卷其所留淳化亦不过十之一二自以为甚愽而惎精而不知其所得者多虎贲重儓之类耳且自以险急偏倾之势发之石理麤而刻工拙第其刻在汝今尚可搨耳【弇州山人藁】
　　武陵帖【即鼎帖　法帖谱系一则石刻铺叙一则俱见前】武陵帖二十卷较诸帖増益最多中间有右军黄庭经他本所无愽而不精殊无足取【格古要论】
　　今年春正吴阊得王百糓所藏宋搨绛帖顷携以自随疑为澧州帖观其毎数十行輙有武陵二字又疑为鼎帖及入常武署中繙阅第一卷以宋太宗为弁防曰太宗皇帝御笔在绛州摹为诸帖之首后有欵名曰鼎州提举曰沅州判事常为鼎州而武陵其附城邑也乃为鼎帖特为绛州二字所误而世人只知有绛帖遂误名为绛帖耳【容台集】
　　星鳯楼帖
　　星鳯楼帖宋尚书赵彦约刻于南康虽众刻重模而精善不茍【格古要论】
　　曹士冕模刻工致有余清而不浓亚于太清楼续帖也【翰林要诀】
　　玉麟堂帖
　　汴人吴琚居父模刻秾而不清多杂米家笔仗葢琚日临古帖字类米芾故也【翰林要诀】
　　宝晋斋帖
　　宋曹之格模刻星鳯之子在诸帖中为最下今佳帖难得学者頼此得见晋唐彷佛耳【翰林要诀】
　　宣徳九年佐録囚至无为州学见此碑散亡不完命诸生拓其存者六七碑字多米芾元章所书米友仁题其后云羲之七帖先臣芾中年所临此字有云烟卷舒翔动之气非善双钩者所能得其精妙刻石者不能形容其一二也绍兴六年丙辰十二月初七日臣友仁审定凡卷首宝晋斋法帖卷第防俱篆字末有右曹氏家藏真迹识以大图书【格古要论】
　　羣玉堂帖【详见石刻铺叙】
　　羣玉堂帖宋韩侂胄刻所藏遗迹最多后亦有宋人书【格古要论】
　　赐书堂帖
　　赐书堂帖宋宣献公绶刻于山阳有古钟鼎识文絶妙但二王帖未精石巳不存后有重模本【格古要论】
　　甲秀堂帖
　　甲秀堂庐江李氏刻前有王顔书多诸帖未见后有宋人书亦多【格古要论】
　　二王帖
　　二王帖宋许提举问刻于临江模勒极精
　　鳯墅帖
　　曽宏父刻【详见石刻铺叙】
　　世防堂帖
　　廖羣玉以淳化阁帖绛州潘氏帖二十卷并以真本书丹入石皆逼真又刻小字帖十卷则皆近世如卢方春所作秋壑记王茂悦所作家庙记九歌之类又以所藏陈简斋姜白石任斯庵卢栁南四家书为小帖所谓世防堂小帖者世防寥氏堂名也其石今不知存亡矣【癸辛杂识】
　　东书堂帖
　　周府临淳化阁帖増以宋名人法帖凡二十卷【格古要论】
　　宝贤堂帖
　　晋府靖王以绛帖増入【寒山金石林】
　　停云馆帖
　　第一册晋唐小字第二册唐摹晋帖附李懐琳第三册唐孙过庭书谱第四册唐人真迹帖第五册宋名人帖上第六册宋名人帖中第七册宋名人帖下第八册元赵文敏帖附赵彦徴第九册元名人帖第十册国朝名人帖第十一册祝允明帖第十二册文待诏帖【寒山金石林】
　　芦桥帖五册　二王六十帖　青华阁帖　真赏斋帖西麓堂帖　万玉斋帖二种【已上六帖俱见寒山金石林】
　　小字法帖跋
　　右小字法帖者近时有尚书郎潘师旦者以官法帖私自模刻于家为别本以行于世余因分以为类散入集録诸帙而程邈卫夫人钟繇王廙宋儋皆以小字为一类于此余尝辨钟繇贺防表为非真而此帖字画笔法皆不同传模不能不失本体以此真伪尤为难辨也【六一题跋】
　　近时有尚书郎潘师旦者窃取官法帖中数十帖别自刻石以遗人而传冩字多转失然亦时有可佳者因又择其可録者分为十余卷以入集目聊为一时之玩耳其小字尤精故録于此【集古録】
　　跋十八家法帖
　　右世传十八帖者实二十五帖葢书者十八家尔而流俗又自有羲之十八帖然皆出于官法帖也太宗皇帝时尝遣使者天下购募前贤真迹集以为法帖十卷镂板而藏之每有大臣进登贰府者则赐以一本其后不赐或传板本在御书院徃时禁中火灾板被焚遂不复赐或云板今在但不赐耳故人间尤以官法帖为难得此十八家者葢官法帖之尤精者也余得自薛公期云是家藏旧本颇真今世人所有皆转相传模者也【六一题跋】
　　跋晋贤法帖
　　右晋贤法帖太宗皇帝万机之暇留情翰墨尝诏天下购求钟王真迹集为法帖十卷模刻以赐羣臣徃时故相刘公沆在长沙以官法帖镂板遂布于人间后有尚书郎潘师旦者又择其尤妙者别为卷第与刘氏本并行至余集録古文不敢輙以官本参入私集遂于师旦所传又取其尤者散入録中俾夫启帙披卷者时一得之把翫欣然所以忘倦也【六一题跋】
　　法帖通解序
　　法帖者太宗皇帝时遣使购募前代法书集为十卷摹刻于板藏之禁中大臣初登二府诏以一本赐之其后不复赐世号官帖故丞相刘公沆守长沙日以赐帖摹刻二本一置郡帑一藏于家自此法帖盛行于世士大夫好事者又往往自为别本矣今可见者潭绛二郡刘丞相家潘尚书师旦家刘御史次庄家蒋世章家凡六本虽有精粗然大抵皆官帖之苖裔也顷为正字时见诸帖墨迹有藏于秘府者字皆华润有神气动人非如刻木之枯槁也葢虽官帖亦其糟粕耳又当时奉诏集帖之人茍于书成不复更加研考颇有伪迹滥厠其间至于标题次序乖错逾甚士大夫以字画小技莫有论次之者投荒索居无以解日輙以其灼然可考者防记之疑者阙之名曰法帖通解云【秦淮海集】
　　跋陈简斋法帖奏藁
