<!-- { "loadSidebar": true } -->
　　梅尧臣字圣俞宣州宣城人防为河南主簿召试赐进士出身为国子直讲累迁尚书都官员外郎【宋史】海州栁陈甫四贤尺牍一卷司马君实梅圣俞王介甫王晋卿迹并佳【寓意编】
　　跋梅圣俞真迹
　　右都官梅公真迹也本朝以诗名家自公始庐墓于斯去今二百年邦人尊事如一日访其遗迹惜无存者通守尹君唯晓愽雅好古求越中所藏镵之置于祠继是登斯堂者瞻其像诵其诗如见其人亦可以油然兴起矣嘉熈庚子莫春晦前三日天台杜范【杜清献公集】
　　苏洵
　　苏洵字明允眉州眉山人至和嘉祐间与二子轼辙至京师除秘书省校书郎为霸州文安县主簿【宋史】老泉工书法气韵有余蜀人不能书元祐间轼以字画名世其实滥觞于洵【书史防要】
　　老泉书懐素诗并仿其草法【瑚网】
　　老泉与孙叔静帖跋
　　嘉祐治平间先君因编修太常因革礼在京师学者多从讲问而孙叔静兄弟皆笃学能文先君亟称之先君既殁十有八年轼谪居于黄叔静自京师过蕲枉道过轼出先君手书以相示轼请受而藏之叔静不可遂归之先君平生徃还书疏多口占以授子弟而此独其真迹信于叔静兄弟厚善也耶元丰六年七月十五日轼记
　　雷简夫
　　雷简夫字太简同州郃阳人康定中杜衍荐之以校书郎签书秦州观察判官累迁尚书职方员外郎【宋史】简夫善真行书守雅州闻江声以悟笔法迹甚峻快【墨池编】
　　简夫少年时学王右军乐毅论钟东亭贺平贼表欧阳率更醴泉铭褚河南圣教序魏庶子郭知运碑顔太师家庙碑后又见顔行书马病帖乞米帖苦爱重之但自恨未及其自然近刺雅安昼卧郡阁因闻平羌江瀑涨声想其波涛翻翻迅駃掀搕高下蹙逐奔去之状无物可寄其情遽起作书则中心之想出笔下矣【书史防要】
　　唐询
　　唐询字彦猷杭州钱塘人龙圗阁待制肃子天圣中赐进士及第累迁右谏议大夫【宋史】
　　唐彦猷得欧阳率更书数行精思学之遂以书名天下【山谷集】
　　唐彦猷笔迹遒媚颇学欧行书非精笔佳纸不妄书也【墨池编】
　　唐诏
　　唐诏字彦范询弟文章气格高简疏秀亦善书【书史防要】
　　陈汉卿
　　陈汉卿字师黯阆中人用叔祖尧咨防累迁尚书虞部员外郎好学喜为歌诗至于射艺书法医药皆精妙尤好古书竒画每倾赀购之【欧阳文忠公集】
　　张先
　　张先字子野开封人好学自力善笔札天圣二年举进士歴官秘书丞【欧阳文忠公集】
　　张汝士
　　张汝士字尧夫开封襄邑人钱文僖公守河南辟为府推官又辟司録工书喜为诗【欧阳文忠公集】
　　王顾
　　王顾太原人欧阳修河南府司録张尧夫墓表云尧夫明道二年卒葬洛阳北邙山下尹师鲁志其墓欧阳修为之铭得金谷古砖命太原王顾以丹为隶书纳于圹中【欧阳文忠公集】
　　薛良孺
　　薛良孺字得之绛州正平人少育于叔父简肃公奎防为将作监主簿累迁国子愽士工书【欧阳文忠公集】
　　章友直
　　章友直字伯益闽人愽通经史不以进取为意工玉箸字学嘉祐中与杨南仲篆石经于国子监当时称之太常少卿元居中出领宿州素喜其书且富有之至宿则尽所有摹诸石以广其传縁此东吴之地多其篆迹友直既以此书名世故家人女子亦莫不知笔法咄咄逼真人复宝之説者云自李斯篆法之亡而得一阳氷阳氷之后得一徐铉而友直在之门其犹游夏欤今御府所藏篆书一　二经堂歌【宣和书谱】章友直伯益以篆得名召至京翰林篆字待诏数人闻其名心未之服俟其至乃共诣之云闻先生之艺乆矣愿一见笔法以为模式伯益命帖纸数张纵笔作二图其一纵横各作十九画成一棋局其一作十圆圏成一射帖其行笔之粗细间架之疎密无豪髪之失诸人见之大惊叹服再拜而去
　　章友直自放不羁不肯求选举皇祐中近臣言友直善篆与李斯阳氷相上下召友直篆石经友直即往经成际试将作主簿不就【临川集】
　　杨南仲
　　杨南仲工篆书嘉祐中与章友直篆石经于国子监甚有法度【书史防要】
　　张次立
　　张次立官至殿中丞嘉祐中诏同篆国子监石经【墨池编】
　　元居中
　　元居中为太常少卿知宿州东吴多其篆迹【墨池编】
　　范文度
　　范文度能书蔡君谟称之【书史防要】
　　跋范文度模本兰亭叙
　　自唐末干戈之乱儒学文章扫地而尽宋兴百年之间雄文硕儒比肩而出独字学乆而不振未能比踪唐人余每以为恨今乃获见范君笔法信乎时不乏人而患知之不愽不然有于中必形于外若范君者笔迹不传于世而独传其家盖其潜光晦德非止其书閟不传也【六一题跋　前二跋已见法帖】
　　范文度所书兰亭不相类然舍其形似而得右军用笔之意真善学栁下惠者【尤袤遂初集】
　　赵世融
　　赵世融字仲源官至检校国子祭酒天水郡开国侯为诗工书至和二年卒追封愽平侯【欧阳文忠公集】
　　司马寻
　　司马寻庆厯中知利州其迹亦仿周子发【墨池　宣编　　和书谱附周越传】
　　凌叔华
　　凌叔华郎中愽雅君子也蔡君谟吴春卿皆师之素称翰墨之妙【湘山野録】
　　黄茂先
　　黄茂先字宝之作宫邸教官大字豪劲所谓江南黄茂先江北叚少连者也【黄山谷集】
　　段少连
　　段少连字希逸开封人试秘书省校书郎累迁龙图阁直学士【宋史】　段少连善大字【山谷集】
　　杜叔元
　　杜叔元字君懿善书学李建中法为宣州通判【东坡集】梅尧臣送杜君懿通判宣州诗云京兆外郎称善书当时相与集江都日书藤纸争持去长钩细画如瑚【宛陵集】
　　董储
　　董储郎中密州安丘人能诗有名宝厯庆元间其书尤工胜李西台【东坡集】
　　张伯玉
　　张伯玉字公达豪放嗜酒而为御史有直气为剧郡能击强染翰虽少媚态而老重不拘窘亦可尚已【墨池编】
　　慎东美
　　慎东美字伯筠钱塘人狂纵不就规矩有文辨书得笔法不偶俗好而老逸如其为人人甚高之【墨池编】王令赠东美诗云人传书染莫对当破卵惊出鸾鳯翔间或老笔不肯屈铁索缚急蛟龙僵【广陵集】
　　慎东美书法老劲丹阳戴叔伦碑是其遗迹【老学庵笔记】
　　跋慎伯筠帖
　　治平中钱塘元积中子发守山阳乐士喜谈笑山阳介东南舟车之冲以故客至殆不容馆糓伯筠尝岸幅巾着芒鞋见子发于清晨盛服听览之际子发为之倒屣即谢他客辍所事命酒三斗挹大觥以沃之语谆谆劳苦钦拥之不已伯筠直视取釂了不与酬对酒尽翻然引去州人讙传曰吾史君有是客可不往敬耶户外之屦至无少间伯筠多作字出腴词为谢而口未尝启也予为儿童时亦往见之輙谓予曰家何在将奉报明日既至索酒满引挥满壁而去方时子发募州人作新桥甫成矣请伯筠记之适据一大几随请题几上州人亟摸之石相与率百金为谢伯筠怒目叱去清晨拏小舟径归子发走十余辈挽之不囘呜呼世岂复有斯人哉【姑溪题跋】
　　李唐卿
　　李唐卿至和中书待诏撰飞白三百以进穷尽物象上佳之【归田録】
　　李唐卿篆千字文【题跋见前】
　　黄公孝
　　黄公孝仁宗朝官至太常愽士有诗名书师王右军【书史防要】
　　仲翼
　　仲翼仁宗时工草颇有时誉【墨池编】
　　仲翼官太府寺丞工飞白草书【书史防要】
　　赵克继
　　赵克继秦王廷美之曽孙善楷书尤工篆宗正荐之仁宗亲临试及令临蔡邕古文法写论语诗书复诏与朝士分石经帝曰李阳氷唐室之秀今克继朕之阳氷也训子弟力学一门登儒科者十有二人尝进所集广韵字源帝称善藏之秘阁元祐六年以定武军节度观察留后赠建国公諡章靖【宋史】
　　赵克已
　　赵克已秦王廷美之曽孙晓音律尝作雅乐图乐曲以献侍宴太清楼进所学虞世南书赐器加等终千牛卫大将军【宋史】
　　赵叔韶
　　赵叔韶字君和克已子庆厯六年与诸宗子帝前临真宗御书选第一皇祐初召试学士院中等赐进士及第仁宗曰宗子好学者颇多独尔以文章第进士前此盖未有也出九经赐之终和州防御使【宋史】
　　赵克修
　　赵克修字子荘仁宗御太清楼召宗室试书以克修为善终成州团练使【宋史】
　　赵宗望
　　赵宗望字子国恭宪王孙终舒州防御使赠高密郡公仁宗尝御延和殿试宗子书以宗望为第一又尝献所为文赐国子监书及以涂金纹罗御书好学乐善四字赐之即所居建御书阁帝为题其榜【宋史】
　　李端懿
　　李端懿字元伯开封人驸马都尉和文公遵朂子母齐国大长公主喜为诗工书画隂阳医术星经地理无所不通七嵗为如京副使累拜镇潼军节度观察留后【欧阳文忠公集】
　　李玮
　　李玮陇西郡王用和子选尚兖国公主积官至建武军节度使检校太师【宋史】
　　李公炤善章草飞白散【书史防要】
　　于正封
　　于正封善正书酷类顔真卿所书碑字势雄拔如蛟螭虎豹盘拏后先精神为之飞动【宋濓浦阳人物志】
　　张中乐
　　梅尧臣观张中乐书大字诗云芝旭驰名世有孙大书如晓过秋原【宛陵集】
　　夏竦
　　夏竦字子乔江州德安人明敏好学自经史百家隂阳律厯外至佛老之书无不通晓为文章典雅藻丽举贤良方正擢光禄寺丞累官平章事諡文荘竦以文学起家多识古文学竒字至夜以指画肤【宋史】
　　刘敞
　　刘敞字原父临江新喻人举庆厯进士廷试第一擢知制诰拜翰林院学士侍英宗讲读改集贤院学士学问渊愽尝得先秦彞鼎铭识竒奥皆案而读之因以考知三代制度【宋史】
　　刘原父书南华秋水篇楷书【式古堂书彚攷】
　　滕元发
　　滕元发初名甫改字为名字达道东阳人举进士授大理评事通判湖州召试为集贤校理修起居注英宗书其姓名藏禁中累官龙图阁直学士諡章敏【宋史】滕元发尺牍流便【墨池编】
　　元发擅豪翰其迹见羣玉堂法帖中【书史防要】
　　王广渊
　　王广渊字才叔大名成安人庆厯中进士英宗时龙图阁直学士【宋史】
　　广渊师宋绶作小字有法英宗尝令书钦明殿屏【书史防要】
　　王才叔兄弟皆喜作大字魁梧壅肿以笔力豪健为主范中济中潜其季孟也当治平之元才叔字价千金蔡君谟书不直一钱【山谷集】
　　王才叔书以婉美称【墨池编】
　　王临
　　王临字大观广渊弟起进士签书雄州判官治平中累官宝文阁待制【宋史】
　　临小字师宋绶大字法石延年【书史防要】
　　王珪
　　王珪字禹玉成都华阳人徙舒弱嵗竒警出语惊人举进士甲科为翰林学士嘉祐中帝宴宝文阁作飞白书分侍臣命珪识嵗月姓名神宗时同中书门下平章事集贤殿大学士封岐国公諡曰文【宋史】
　　嘉祐七年上幸宝文阁亲飞白书分赐羣臣欧阳脩得双幅大书王珪夹题八字云嘉祐御札赐欧阳修仍于绢尾书翰林学士臣王珪奉圣防题【欧阳修年谱】
