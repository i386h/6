<!-- { "loadSidebar": true } -->
　　簠之字小篆作□籀文作□盖小篆而籀文今铺字従金従甫则为簠无疑也【钟鼎欵识】




　　六艺之一録卷十一上
　　钦定四库全书
　　六艺之一録卷十一下　　　　钱唐倪涛撰
　　金器欵识十一下
　　甗锭总说
　　甗之为器上若甑而足以炊物下若鬲而足以饪物盖兼二器而有之或三足而圜或四足而方考之经传惟周官陶人为甗止言实三鬴厚半寸唇寸而不释其器之形制郑乃谓甗无底甑而王安石则曰从鬳従瓦鬲献其气甗能受焉然后知甑无底者所以言其上鬲献气者所以言其下也然说文止谓为甑盖指其具体而言之耳五方之民言语不同故各为方言以自便是以自闗以东谓之甗或谓之鬵至梁乃谓之鉹或谓之酢馏名虽不同所以为器则一而已是甗也有铭曰彞者谓其法度之所寓而有常故也惟有常而不作竒功此所以为轨物欤其后复有铭锭者所以荐熟物其上则环以通气之管其中则置以蒸饪之具其下则致以水火之齐盖致用实有类于甗故有所谓虹烛锭与夫素锭者于是咸附之于甗末焉
　　商甗





　　前一器高一尺三寸深自口至隔六寸有半自隔至底三寸口径八寸九分耳高二寸二分阔二寸五分容自口至隔一斗一升自隔至底三升九合重一十四斤十有四两三足铭三字
　　后一器高一尺二寸一分深自口至隔五寸八分自隔至底三寸口径九寸耳高二寸阔二寸一分容自口至隔九升自隔至底三升三合重十有一斤三足铭七字
　　右按三代之间惟商人号为尊神先鬼而后礼率民以事神陈之祭祀者曲致其尽故扵此特以见为铭盖以祭神如神在而僾然必有见乎其位故也非事亡如事存者曷以至此后一器曰亚者庙室之形曰无俦者疑作器者之名也【博古图】
　　父巳甗铭三字按商十世之君曰雍巳此曰父巳则是子铭其父之器也而又曰见者岂记礼者所谓祭之日入室僾然必有见乎其位者耶商人号为尊神于祭祀曲致其尽而铭者所以立义考其名而求其义则事死如事生祭神如神在不待较而后可知矣【绍兴古器评】
　　商父乙甗


　　右高一尺一寸九分深自口至隔五寸九分自隔至底四寸一分口径八寸八分耳高二寸一分阔二寸二分容自口至隔八升自隔至底三升五合重十有一斤四两三足铭四字曰子虎父乙子商器类铭之盖子商姓也乙商君之号曰虎则取似其形而所藏器有五虎父丁鼎亦作此虎形盖飨礼形盐亦虎也以人道事神故宜有此而司尊彞用虎以为追享之器则虎之为义其或取此是器纯縁之外三靣作雷纹饕餮而隔腹皆不加文饰为商物也【博古图】
　　商祖已甗



　　右高一尺一寸四分深自口至隔五寸八分自隔至底二寸八分口径八寸六分耳高二寸二分阔二寸一分容自口至隔七升自隔至底二升五合重九斤有半三足铭六字或以商高宗朝有臣尝作高宗彤日以训王曰祖己则祖己者疑商之臣乎然按彞器间类多以祖乙祖丁祖戊祖辛为铭则凡称祖者孙之所作也乙丁戊辛云者乃其号耳用是考之祖己者其惟商之雍己欤言癸者商有天癸癸为己作祭器也此甗而谓之尊彞非周官所谓六尊六彞之谓盖商制未分凡可尊可法者则曰尊彞【愽古图】
　　铭曰作祖己尊彞癸此癸字亦作一草三包与商癸鼎之字同【钟鼎欵识】
　　商鬲甗【钟鼎欵识作丙甗】

　　商高甗二


　　前一器高一尺一寸八分深自口至隔五寸九分自隔至底四寸耳高二寸二分阔二寸二分口径九寸一分容自口至隔八升三合自隔至底三升二合重十有一斤七两三足铭一字
　　后一器高一尺二寸一分深自口至隔六寸自隔至底三寸三分口径九寸三分容自口至隔九升自隔至底三升二合重十有一斤四两两耳三足铭一字右二器铭各一字皆象鬲之形盖甗之为器上体作甑下体作鬲王安石尝释其义以谓鬲献其气甗能受焉取鬲以为铭可谓得之矣【愽古图】
　　前一器铭曰丙如鼎之铭辛铭癸之类后一器铭一字作象形鬲字【钟鼎欵识】
　　商庚甗


　　铭六字曰庚午为应姊彞【攷古图】
　　按攷古録曰此器藏开封刘氏铭文极古唯辨庚二字【钟鼎欵识】
　　周甗
　　周伯温父甗



　　古甗皆有盖有秝【秝读若歴】其下可防上可羃以为烝尘者也许慎言后改为甑甑甗形相类不可便为一物特后世甗废而甑独存也观廪人溉甑甗司空濯豆笾便知甗非甑矣甗在汉读若言在隋彦音今人作偃不知声类所以改者何也古者鼎俎簠簋皆有数故其次者谓之旅旅言其众又曰亚也独甑不见上下之等与其数如何今其铭曰伯父作旅甗知古之为甗以备薪蒸者非一器也考古图以作温今校籀书温之文若此孙炎翻以余亷谓进也王存乂泸水篆字亦若此然则字当为泸【广川书跋】
　　周仲酉父甗



　　周有敦盖亦曰仲酉父作旅敦皆一时物也肇作甗者言始作此器耳【钟鼎欵识】
　　周仲信父方甗






　　攷右録云按旧图云咸平三年好畤令黄郓获是器诣阙以献诏句中正杜镐详其文惟□字杨南仲谓不必读为史当作中音仲耳【钟鼎欵识】
　　右甗铭案真宗皇帝实録云咸平三年干州献古铜鼎状方而四足上有古文二十一字诏儒臣考正而句中正杜镐验其欵识以为史信父甗中正引说文甗甑也又引娄子夏后铸鼎四足而方春秋传晋侯赐子产二方鼎云此其类也今尝见今世人家所藏古甗形制皆圜而此器其形正方故中正等疑为方鼎之类然方鼎与甗自是两器名今遂以为一物非也杨南仲曰史当读为中音仲也【金石録】
　　李氏甗无秝【歴】铭曰方鬳或疑其制余为考之古者谓鼎上下大小若防曰鬵亦鬻器类甗古文作鬳今仲信父之铭则作甗知字有兼存古人用之不一其制矣纪有甗齐晋以为重器然其用不过行于飨食今举国为重号扵天下则必有异者将国君之器自异而纪侯之甗则又其尤异者也【广川书跋】
　　古器铭六余尝见其二曰甗也实龢钟也太宗皇帝时长安民有耕地得此甗初无识者其状下为鼎三足上为方甑中设铜箄可以开阖制作甚精有铭在其侧学士句中正工扵篆籀能识其文曰甗也遂藏于秘阁【集古録】
　　周方寳甗





　　此铭与前二圆鼎同出于安陆之孝感铭识悉同惟十有三月合作一字甗字尤极竒古左右上下不拘偏倚位置【钟鼎欵识】
　　周父乙甗












　　王命中先见南国贯行艺
　　位在庙史见至以王命曰
　　余命汝史小大邦乃有舍
　　汝邦量至刋汝唐小多
　　中召自方长　　邲
　　以师百寮故　　故人在
　　汉中州曰□曰　故人君
　　曰夫乃　　言由　　贝
　　日对扬王　休　名父对
　　余　　承用作父乙寳彞
　　形制精巧欵识竒古曰父乙者盖商末周初之器尔【钟鼎欵识】
　　父乙则言其父名乙以明子为父作耳曰彞则谓其器可法非六彞之谓彞也是器文饰制作与商甗相类加以铜色黤渍间以红緑殊为观美必周初物也【绍兴古器评】
　　周父戊甗
　　铭八字前三字漫灭不可复辨后曰作父戊尊彞世人但知十干为商之号故凢彞器有曰父甲父乙之类者皆为商器误矣要在识其制作则虽无铭载三代固已判然是器既曰父戊疑若商君之号且纯素无文郁有尚质之风倘不以制作考安知其为周物也【绍兴占器评】
　　汉甗
　　汉周阳侯甗



　　周阳侯家铜三习雝甗鍑一容五斗重十八斤六两师治国五年五月国输
　　攷古云铭三十有三字按说文鍑大口釡也鍑上有甗故曰甗鍑言三习雝者习重也【钟鼎欵识】
　　汉锭
　　汉虹烛锭



　　右高五寸五分深五寸五分口径三寸容四升八合重四斤八两三足铭一十八字自三代至秦器无斤两之识此器显其斤重又字画与汉五鳯鑪欵识相类寔汉物也说文以锭为镫镫则登而有用者铭曰虹烛者取其气运如虹之义殆荐熟食之器但阙其盖而不完曰王氏者未审其为谁也曰第一则知为虹烛者数不特此耳【愽古图】












　　六艺之一録卷十一下
<子部,艺术类,书画之属,六艺之一录>
　　钦定四库全书
　　六艺之一録卷十二上　　　　钱唐倪涛撰
　　金器欵识十二上
　　盉总说
　　有生之气体必资饮食以为之养故昔人以酸养骨以咸养脉以甘养肉以辛养筋以苦养气然五味所以养生亦所以害生者凡以不得其平而已扵是或有余或不足则必有以残其气体者此味所以贵乎和也夫盉盛五味之器也其制度与夫施设不见扵经惟说文以谓従皿従禾为调味之器王安石以谓和如禾则従禾者盖取和之意耳且鼎以大烹资此以荐其味也鬵以尝饪资此以可扵口也虽然言其器则山其口以盛物者皆皿也惟中而不盈则为盅夃而多得则为盈合而口敛则为盒臼水以澡则为盥凢制字寓意如此则盉之従禾岂无意哉昔晏子谓和如羮焉水火醯盐梅以烹鱼肉燀之以薪即火均之齐之以味济其不及以其过而史伯亦谓以他平他谓之和则和者以其众味之所调也今考其器或三足而竒或四足而耦或腹圜而匾或自足而上分体如股防有鋬以提有葢以覆有流以注其欵识或谓之彞则以法所寓也或谓之尊则以器可尊也或谓之卣则又以其至和之所在也噫大羮酒有典则薄滋味则盉也宜非所尚迨夫三酒具而铏羮设则自是而往有以盉为贵者矣
　　商盉
　　商阜父丁盉


　　右通盖高九寸三分深五寸二分口径三寸六分腹径五寸八分容三升三合共重四斤一两三足有流有鋬盖与器铭共六字　右按商有沃丁仲丁祖丁武丁庚丁太丁凡六丁而此丁者未审为何丁也而作阜字盖卣所以盛秬鬯至和之所寓也盉以调味而着以至和之器固其类矣若乃言阜则如诗所谓如山如阜以取高大扬雄亦曰视天民之阜者取其富庻之意盖民无莱色然后天子食日举以乐则享此备味者非富盛之时可乎此所以取阜为铭也【愽古图】


　　右高七寸七分深五寸二分口径三寸四分腹径五寸八分容三升二合重四斤二两阙盖有流有鋬铭三字曰孙父癸而孙作执戈状按商之君有曰报癸此言癸者恐其是欤既言父癸则自铭者乃子职之事今又言孙者是孙可以为王父尸而子不可以为王父尸明矣作执戈形者商之鼎彞往往有之可以类求也是器两靣作饕餮周以连珠流有铭是器三靣作饕餮间雷纹惜不得见其完器尔【博古图】
　　上一字作人形左执戈者子也盖子为父癸作此器【钟鼎欵识】
　　周盉
　　周单从盉




　　右通盖高八寸深四寸口径四寸三分腹径四寸五分容二升三合共重三斤十有二两四足有流有鋬葢与器铭共九字周有单子歴世不絶为贤卿士其族有襄顷靖献穆公之类所谓冏者岂斯人之族耶然单氏之器得之有数种有舟有鼎有彞与此之盉其形虽不同而其铭则皆曰従彞也盖彞以言其有常従以言其有继是器特于盉为一类耳【愽古图】
　　周嘉仲盉








