<!-- { "loadSidebar": true } -->
　　叔防作鼎考其制形则宗器也铭曰二十有三年王在宗周王命叔防余考于书周既营成周以居商民而以王城为宗周卜宅土中复归西周故周官曰王还在丰多方曰王在宗周其后十一世犬戎攻宗周而平王始迁故黍离闵宫庙之废周自是不复居宗周矣其曰王在宗周则知其幽王之前可以考也史自共和前其世数最长而可知者穆王在位五十五年昭王虽不见居位嵗月然穆王五十受命改元则知昭王在位之年久也昭穆皆有二十三年则叔防作器葢在二王之世矣铭之所书有鼏【音覔】彞尊鼎葢宗庙之器説者以木横贯鼎而举之谓鼏然易之鼎象则为金岂叔防之鼎以为金鼏者耶尊有六其器也则用本朝践献践不可考也三代鼎彝有铭多矣而曰霝终者今见于此鼎之铭又曰霝始霝终古者以霝为善其文与今同此其为善颂者也【广川书跋】
　　周集鼎
　　李保李得鼎于长安耕者其铭曰集作尊鼎万夀无彊子子孙孙永寳用夫尊彝异形其制似鼎者此鼎尊也吕大临疑孔文父饮鼎为壶尊之属而铭以鼎葢古之制器自有据而鼎之制亦不一矣惟其用以名之唐开元十三年万年人王庆获寳鼎五铭曰作尊鼎与保年鼎同文但字刓缺不可识疑此鼎是也【广川书跋】
　　周方鼎
　　按古寳器鼎之方者多矣以其铭欵考之鲁公文王方鼎则谓之尊彝单子方鼎则谓之从彞王伯方鼎则谓之寳齍惟陀员庚申方鼎乃谓之鼎然则诸器制度大防相类以其可尊而可法曰尊彝以其陪贰而非正故曰从彞以其或用于齐盛若九嫔之赞玉齍故曰寳齍其实皆鼎也故郑公孙侨辨黄熊之梦晋平公赐以莒之二方鼎亦止谓之鼎今此二器制度与诸方鼎同葢周器也【东观余论】
　　周言鼎
　　在易之頥曰君子以谨言语节饮食夫事之至近而所系至大者莫过于言语饮食葢言语之出也可以兴邦又可以防邦不可不谨饮食之入也能养人又能害人不可不节也古人观象玩辞举斯二者并寓意于烹饪之器既已形诸饕餮又复铭之曰言则所以戒之之意可谓至矣【绍兴古器评】
　　周尹鼎
　　铭六十四字是器乃尹休髙对君命而作父丙尊彝也昔人作器未尝不尊君命而谨其时日故曰惟十有二月王初祭旁又曰辰在庚申言旁者如书所谓旁死魄是也庚申则又指其日辰矣又曰尹其亘万年爱乃永则爱当读作夀古人借用字或如此观其铜色黤黑间以赭晕斓斑古意可爱非三代无此物也【绍兴古器评】
　　周公命鼎
　　铭二十五字昔人作器未尝不尊君命而谨其时日故曰既死霸又曰公命既死霸者如书所谓哉生魄旁死魄之类是也曰叔则如虢叔荣叔之类曰姜则如京姜孟姜之类是也虽字有不可识者然考其铭载参以制作其为周物无疑也【绍兴古器评】
　　楚鼎
　　鲖阳县有葛陵城东北有楚武王冡汉时民谓之楚王瑟城城北祝社里下土中得铜鼎铭曰楚武王是知武王隧也【水经注】
　　美阳鼎
　　美阳得鼎中有刻书曰王命尸臣官此枸邑赐尔旂鸾黼黻雕戈尸臣拜手稽首曰敢对天子丕显休命【汉书郊祀志】
　　鼎
　　元张称孙家物杭之常卖驵沈大整得之以为竒货董瓒酬以重价得之既而归之乔仲山运副其制即局炉三足两耳者其花饕餮及圎雷文亦局制无异特青緑自内出外裹以茶光色亦一尤物也内有上三字【志雅堂杂抄
<子部,艺术类,书画之属,六艺之一录,卷三>】





　　今在丹徒县焦山寺中鼎髙一尺三寸二分腹径一尺五寸八分口径一尺四寸五分耳髙三寸阔四寸二分足六寸一分深八寸二分铭九十三字皆古文蚀一字外为云雷之形其文曰维九月既望甲戌王各【古格字】于周丙子烝于圗室司徒南中【古仲字】右【古佑字】世惠佥立【古位字】中廷王呼史端册令【古命字】世惠曰宣治佐王颇侧弗作锡女【古汝字】衣束带戈雕防缟彤矢鋚勒銮旂世惠敢对天子不【古丕字】显敬休用作尊彝用享于　列考用周簋夀万年子孙永寳用朱彞尊曰鼎铭其人莫考曰王格于周曰司徒南
　　仲殆周时器也其曰立中廷按毛伯敦文亦有之薛尚功释为立而周礼小宗伯掌建邦之神位注故书作立郑司农云立读为位古者立位同字古文春秋经公即位为公即立则是铭曰立亦当读位也【金石文字记】
　　焦山古鼎诗
　　古之彝器篆最奥佚籀已逺谁稽探横舟持刀或立斾简质妙若绘事妉姬周尚文备众体欵识不虑供鱼蟫二千年物落山寺王诗大小传东南【西樵阮亭两先生】兹游一见发絶诧熊熊光溢燕子龛腹深八寸唇尺四叩之清越防声□云雷周匝峙饕餮生砂活翠浮朱蓝无专世惠释文异不独立位形相参原父郑误考据尚功妘妇迷硏覃惟王酬庸锡册命銮旂鋚勒兼戈锬忠忱对惧陨越孝思用享调滑甘钤山不识此二字卄年辛苦成虚谈天池钓叜假盗柄大鸡亦应台星三【明世宗自号天池钓叟见沈虎臣野获编】铸器为兵事豪夺攸熺一例如狼贪上河圗子偶伪托思质防法人何堪吉金肎冐辱金辱得不舁送行防子孙永寳意尔尔杂厕尊勺娯宴酣岂知袁州诏簿录清玩件系文嘉谙此鼎潜蔵若神助同时辈行归瞿昙空诸所有乃常有云烟过眼休嘲唅壑舟恐遭大力负请视覆辙应懐惭何如留与客吟赏茶具更携都统篮【厉鹗樊榭山房集】
　　王士禄焦山古鼎歌【有序】
　　焦山有古鼎一圜腹三足云雷文髙可尺六寸许腹有铭韩吏部如石为余言鼎故京口某公家物当分宜相枋国时某公官于朝分宜闻此鼎欲之某公不即献因嫁祸焉鼎竟入严氏严氏败鼎复归江南某公因祸由鼎作谓鼎不祥舍之焦山寺中郡乘山志皆载山有周鼎一而不详所自也作歌备掌故焉
　　海云堂中暮相索古鼎照人光驳荦龙文独许吾邱知篆铭略辨周京作宛同石鼓出陈仓那数铜狄传西洛韩公摩娑指向余曽入秦家格天阁云烟过眼已成虚剑去珠还事堪愕安陆飞龙亦英主修晚暮轩辕乐一徳何人曰相嵩金铉只用青词愽朝廷仍収养士报杨沈蹇蹇如雕鹗鼎铛有耳岂不闻耻向回风作秋箨蕚山先生厮养耳纷纷冠葢多酬酢当时不鄙赵师□于今谁怜贾秋壑从来铸鼎戒饕餮此物胡为亦遭攫山头尚有椒山诗【山顶有椒山过访唐应徳诗刻所云杨子懐人渡扬子者也】三尺古碑墨光错只字重于神禹金犹向山林辟不若老奴真欲愧欧阳【嵩妻也】廿载钤山空寂寞培垒已拉冰山摧有鐡谁能铸此错裴囘三叹轩儿旁极目江天莽寥廓【西樵诗选】
　　王士正焦山古鼎诗三十四韵
　　晓入枯木堂怪禽惊翩翻清露滴松杪下见古鼎蹲寳光耀昆吾中有飞防魂上文为雷囘下文为云纭狞状饕餮伏兵气岂尤昏辛壬与丁甲世次迷夏殷初疑周虎彞复惑虞蜼敦尊从不可辨牛豕谁能论瑰怪压防鼎谲诡旅纪蛟龙杂蝌蚪五指不敢扪在昨想屭赑识字惊蜒蜿月黑鬼神泣峡束波涛奔籀书失趩斯篆摧寴爰歴迈府令凡将骇文园史游久已没皇象不复存甄丰与董逌抉剔穷本根不遇博雅流孰为洗烦寃谅比岐阳狩或同泗水沦山僧与道古感激声还吞分宜昔枋国气势倾昆仑斯鼎出京口上烛光絪緼役使万指众负载千蹄犍大哉宗庙器讵屑豪贵门威力镇禅窟寂寞归祗洹午夜鸣钟鱼清昼啼林猿阅人恒沙刼如彼虱在禈我今访焦先望气不言五年隔子无翮思腾骞吾兄癖好古八书探河源三日松寥逰坐卧忘嚣喧扁列析螺书卷尾搜虿文作为竒伟辞大海抟鹏鲲春江壮风霆响激云涛浑三叹继髙唱海门上朝暾【阮亭诗选】
　　方密之鼎考
