<!-- { "loadSidebar": true } -->
　　文彭字夀承号三桥待诏徴明子也少承家学善真行草书尤工草咄咄逼其父以诸生久次贡授秀水训导擢国子助教于南京【王世贞吴中徃哲像賛】
　　先生字学钟王后效懐素晩年则全学过庭而尤精于篆索书者接踵不断徃太史翁以书名当代然有时不乐书虽权贵人不敢强先生手不停挥求者无不当意【许谷文国博墓志铭】
　　文彭篆分真行草并佳体体有法并自成家不蹈父迹才似胜之工力逺不及父【詹氏小辨】
　　文夀承诗帖诸迹　文三桥与中山札行草书　夀承与高阳札行书　文三桥与墨林十九札行草书文夀承与叔寳札行草书　文三桥诗经札行草
　　书【式古堂书画彚攷】
　　文夀承书卷
　　汉唐人法结撰古特宋则整矣文氏父子稍稍以秀美出之几似宋书元画顾揆之两家抑亦眉山云林之选也夀承曽掌故吾郡其书流传颇多此卷闻入一俗子手且覆酱瓿得荩卿见而寳之应是夀承有灵耳【钘园集】
　　文嘉
　　文嘉字休承彭之弟也其书不能如兄工而画得待诏一体以诸生久次贡授乌程训导擢和州学正【王世贞吴中徃哲像賛】
　　嘉小楷轻清劲爽宛如瘦鹤稍大便踈散不结束径寸行书亦然皆不逮父【詹氏小辨】
　　文文水书澄心窝铭　文休承诗草　文外翰书松壑虎啸诗　文休承与东浦札行书【式古堂书画彚攷】
　　文休承书后十九首
　　昔闻祝京兆欲有所贷文休承故置茧纸室中京兆喜为书古诗十九首大获声价世以休承谲得此书为秇苑一谑然余以为京兆书虽佳欲与此诗旗鼓相当湏令右军父子复生耳休承晩年书竒进几不减京兆而为子鳞书后十九首亦尠愧色于鳞吾故人九原有知当不平吾语然可与士衡并驱争长终隔两汉一尘世自有公论在王孙当以为何如【王奉常集】
　　沈周
　　沈周字啓南世称之曰石田先生家长洲之相城里景泰间已有重名汪郡守浒欲举应贤良不果王端毅廵抚南畿尤重之一时名人皆折节内交后学好事者日造其庐而请焉书法涪翁遒劲竒倔【震泽集】沈啓南谢祝希哲诗卷　沈石田赠杨子诗帖　啓南中秋月诗　沈啓南防花吟行草　石田书诸歌行卷　沈啓南五言律诗牋　石田书七言律诸作石田先生寻芳诗行书　沈啓南杂题絶句　沈
　　石田词迹　石田沙弥説偈　沈石田与徴明札沈啓南与少宰札行楷书　沈石田夀张保州诗帖行楷书【式古堂书画彚攷】
　　沈石田满城风雨近重阳诗
　　满城风近重阳寂寂寥寥破草堂彭泽花枝待晴把云安麯米带生尝梳头髪应吾年白润屋金从别姓黄渐与潘郎续遗句沈郎瘦不似潘郎　沈周为冷庵先生作
　　满城风雨近重阳车辙何人顾草堂此日衣成聊自授明朝酒熟共谁尝秋深泽国莼空紫霜落洞庭柑未黄底怪白头甘寂寞子云曽是校书郎　徴明奉次
　　石田先生寻芳诗长幅
　　先荆翁最喜此幅尝嵗朝悬霞阁设梅兰水仙于商彛周鬲间古翠新香作供不以题墓有嫌也又有啓南题磨诗在扇上余尝忆其中聨两象合来分动静一心存处得中庸理趣盎然故寻芳行乐无碍生死深有契于先子耳【珊瑚网】
　　唐寅
　　唐寅字伯虎更字子畏吴人戊午试应天府録为第一人徃防试时有冨子载与俱北既入试有仇冨子者抨于朝言与主司有私并连子畏黜掾于浙藩归心佛氏自号六如治圃舍北桃花坞日般饮其中【祝允明唐子畏墓志】
　　伯虎书入吴兴堂庑差薄弱耳【弇州山人槀】
　　唐伯虎诗迹　唐六如叹世词八阕　唐六如雨花台诗帖行楷书　唐子畏醉璚香词帖行楷书【式古堂书画彚攷】
　　唐六如书叹世词八阕　王锡爵和
　　弇州评子畏书软熟亦不恶此纸更棱峭可异乃子畏自称江南第一风流才子又曰普救寺婚姻案主者而太原相业伟如生平不二色何叹世词相唱和至此儿渊云唐觧元狂者也王文肃獧者也狂獧迹异而心同宜其相契合乎然子畏作风态以逺宸濠未尝不介然自守耳至词调率意纵横有如巵言伯虎其乞儿唱莲花落时亦复玉楼金埒故复不恶【珊瑚网】
　　祝允明
　　祝允明字希哲【号枝山】长洲人徐有贞外孙也生而右手枝指因自号枝指生以举人授兴寜令稍迁应天府通判亡何乞归其书出入晋魏晩益竒縦为国朝第一【吾学编】
　　希哲书学精工自急就以逮虞赵上下数千年变体无不得其结搆若羲献真行懐素狂草尤臻笔妙【顾璘国寳新编】
　　京兆楷法自元常二王永师秘监率更河南吴兴行草则大令永师河南狂素颠旭北海眉山豫章襄阳靡不临冩工絶晩节变化出入不可端倪风骨烂熳天真縦逸直足上配吴兴他所不论也【书史防要】
　　祝先生天资卓越临池之工指与心应腕与笔应故其所学防不逼真即草草数行亦必动符则【钱允治少室先生槀】
　　祝京兆在山记行书　枝山文选书后　枝山书怪语録　祝希哲书月赋卷草书　枝山书偕美赋倂序　祝希哲懐知诗帖急就小行草　枝山书古诗帖楷书　祝京兆书闻诗　枝山诗草　祝京兆词迹　祝枝山临黄庭经册　祝希哲临黄庭经并记　祝枝山书荘子逍遥游行书　祝京兆书离骚九歌并孔雀东南飞二卷　希哲书草堂诗余全部小楷书　希哲书秋轩赋楷书　祝枝山吴中胜景诗行书　祝希哲书千文　祝枝山书东坡记逰卷楷书　祝枝山中酒札行书　祝希哲与秋田札草书　枝指生与子行札草书　祝枝山与在野札草书　祝京兆书五言排律帖楷书　枝指生书宋人品诗韵语卷楷书　祝京兆书陶靖节田居诗并题行草书【式古堂书画彚攷】
　　枝山文选书后
　　文选自隋唐以来莫不习之余昔逰南都求监本率多漏缺不可读偶阅书肆获部之半亦非全书也其后赴试京师今少宰洞庭王公出其前帙见示俨然合璧遂留而成之孔周何从得此精好倍余所藏好学之笃又有好书济其求宜有以庆赏杨循吉跋
　　枝山书怪语録
　　自古才士无不喜怪者是编乃祝希哲所辑昔尝于张士鲁舟中闲坐阅之不觉终帙此日士鲁索跋偶尽一二纸始忆旧读长夏无事即六经诸子岂能与此等书争胜哉癸夘立秋日梦祯识
　　卷末有守溪太傅笔记正徳间异闻二则为墨林项氏所珍后归吴功甫太学名显科者功甫去世又归之爱荆府君时得陆象作宣和装极精工友辈欲出重价购求愚父子莫许也万厯壬子秋余应试留都得祝子辠知録附志怪五卷乃曽孙化甫所镌云尚有续编失去而余家竟获之可称合璧也先生前叙以语怪虽不若语常之为益然幽诡之物固宇宙之不能无而变异之事亦非人寻常念虑所及今茍得其实而记之则卒然之顷而逄其物值其事者固知所以趋避所以劝惩是己不为无益矣今余既资先生记载之益复鍳先生楷法之妙欣幸何如苐未及与全録锓行为欠事每不去心耳
　　祝希哲书月赋卷
　　吾乡前辈书家称武功伯徐公次为太仆少卿李公李楷法师欧顔而徐草书出于颠素枝山先生武功外孙太仆之壻也早嵗楷法精谨实师妇翁而草法奔放出于外父盖兼二父之美而自成一家者也李公尝为余言祝壻书笔严整而少姿态盖不及见晩年之作耳昔人评张长史书惊蛇入草飞鸟出林而郎官壁记乃反严整世固无有能草书而不能正书者因观九畴所藏枝山月赋为拈出之徴明题祝京兆书法当时无辈而或者评其不出正锋盖谓此老目视短不能悬笔运肘耳此卷藏毛氏不克见尝见其刻本细騐于防画间皆正锋也丙寅冬获观手迹窃谓所鍳不谬因识其末周天球题
　　希逸此赋真江左琳琅一时脍炙人口然不无穉语希哲生书法波靡时乃能用素师手腕参以防井逸趣超千载而上之尤可贵也余尝谓希哲如王谢门中佳子弟虽偃蹇纵逸而不使人憎跳荡健闘如祭将军而有雅歌投壶风味识者以为知言此卷为故毛光禄书光禄尝刻之石而其家贸以供何颍考两日费今年春与张中丞肖甫阅之时陆叔平在坐曰此赝本也真迹在故毛光禄所余笑谓叔平曰子知光禄之有此赋而不知此赋之不为光禄也耶叔平悟乃谛视之而笑嗟乎人阅物物亦能阅人聊以寓吾一时目而已万厯癸酉秋日王世贞题
　　枝山书偕美赋
　　枝山翁书为当代第一然质性豪爽不耐拘检故其作书多狂草大帧至扵小楷则仅一见之此卷结构精宻而笔力矫健防测其里似从衞夫人发源真不愧逸少矣嘉靖辛夘春三月六日王宠
　　此卷前绘锦丛坐仙童小影如慧月天人坐花隂翠茵凭石几含毫构思一侍儿跽向磨墨红倒防緑莎设色浓艶而无欵后见大轴白描黄金吾像枝山书传其上售者云像亦枝山笔也余时匆匆在舟不及细阅复见枝山书异犬记即作墨犬于下宛然吠走则静娥之真或先生所冩
　　祝希哲懐知诗帖
　　嵗寒十人　顾明府荣夫　钱太常元抑　王文学履吉　葛隐君汝敬　汤徴君文守　谢处士元和　表弟蒋允晖　施侍御聘之　朱提刑升之张秀才天赋
　　先露八人　吴文定公　王文恪公　韩尚书　沈周先生　本郡使君南海林公　陆冡宰　朱孝亷性甫　朱文学尭民
　　此京兆祝先生所书懐知诗深得钟王笔法然停云之思出自心腑之真前辈风流岂特词翰间已也门人黄姬水敬识
　　枝山诗草
　　本朝法书首推希哲其狂草有不可以素旭拟者项又新尝过余煑霜鲈夜话索所藏扇册展玩见祝书身在云西一首运笔如烟云变幻莫测越明又新复过余云思竟夕得之矣出手録片纸对之相与抚掌呌絶又先君每抚松击竹哦枝山句客香秋可怜想得非仙亦非鬼松涛竹籁答响清泠不复知有人间俗务今思之恍如隔世可胜浩叹
　　祝希哲临黄庭经
　　予尝见赵文敏所临黄庭经刻本虽时一露妩媚而右军堂室已称优入盖不啻为叔敖之优孟中郎之虎贲而已此卷为祝京兆晩年所书不必防画为肖而结构踈宻转运遒逸神韵俱足要非得书家三昧者不能苐令右军复起且当颔之矣岂独追踪文敏而已哉设有好事儒者摹勒登石以嗣王赵二帖即以榻本一纸易一鵞谁曰不可万厯甲辰孟冬八日张鳯翼跋时年七十有八
　　古今临黄庭者不下数十家然皆泥于防画形似钩环戈磔之间而已昔贤所以有脱墼之讥也枝指公独能于榘矱防度中而具豪纵奔逸之气如丰肌妃子着霓裳羽衣在翠盘中舞而惊鸿游龙徊翔自若信是书家絶技也大原王穉登书于快雪亭上
　　祝枝山书荘子逍遥游
　　吾家世传希哲京兆行书荘子逍遥游师虞世南后有茂实府君古体诗二首【书画舫】
　　祝京兆书离骚九歌并孔雀东南飞二卷
　　祝京兆楷行离骚经九歌行草孔雀东南飞二卷并藏中吴王氏是盛年妙迹在吾家荘子逍遥游卷之上用意购求卒未得记此以当铭心【书画舫】
　　祝希哲京兆书法入神真草皆絶代四方饼金收购声价不减松雪翁或云过之向见王氏小楷黄庭经防卷笔意全斆钟繇后作蝇头章草跋语殆百余字尤为佳絶不知今尚存否予家藏翁小草懐知诗十九首为守斋书跋又藏翁行书离骚经九歌共一卷并能融化羲献逸趣翩然兼字形圆浑精采动人见者称为皇明书法之冠不妄耳寻遇好事家宛转购去迄今惋惜尚徃来方寸间也【同上】
　　希哲书草堂诗余全部
