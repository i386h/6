<!-- { "loadSidebar": true } -->
　　史记载秦始皇帝及二世皆行幸郡县立石刻辞今世传泰山篆字可读唯二世诏五十许字而始皇刻辞莫可复见宋丞相莒公镇东平日遣工就泰山摹倚墨本以庆歴戊子嵗别刻新石亲作后序止有四十八字欧阳文忠公集古录亦言友人江邻几守官奉符亲到碑下才有此数十字而已余以大观二年春从二三乡人登泰山宿絶顶首访秦篆徘徊碑下其石埋植土中髙不过四五尺形制似方而非方四面广狭皆不等因其自然不加磨砻所谓五十许字者在南面稍平处人常所橅搨故士大夫多得见之其三面尤残缺蔽闇人不措意余审视之隐隐若有字痕刮磨垢蚀试令橅以纸墨渐若可辨自此益使加工橅之然终意其未也政和三年秋复宿岳上亲以氊椎从事校之他本始为完善盖四面周围皆有刻字搃二十二行行十二字字从西南起以北东南为次西面六行北面三行东面六行南面七行其末有制曰可三字复转在西南棱上毎行字数同而每面行数乃不同如此广狭不等居然可见其十二行是始皇辞其十行是二世词以史记证之文义皆具计其缺处字数适同于是泰山之篆遂成完篇宋欧阳二公初未尝到惟凭工匠所説无【缺】惟人多以二公为信故亦不复详阅余既得墨本并得碑之形象制度以归亲旧闻之多来访问倦于屡报乃为此谱大凡篆字二百二十有二其可识者百四十有六今亦作篆字书之其毁缺及漫灭不可见者七十有六以史记文足之注其下谱成犹壁间乆幽沉晦之迹今遂歴然秦至无义不足论然李斯小篆古今所师经千三百有余嵗而复彰兹可尚也【河间刘斯立泰山秦篆谱后序】右秦泰山刻石大中祥符嵗真宗皇帝东封兖州太守模本以献凡四十余字其后宋莒公摹刻于石欧阳公载于集古录者皆同盖碑石为四面其三面稍磨灭故不传世所见者特二世诏书数十字而已大观间汶阳刘跂斯立亲至泰山絶顶见碑四面有字乃模以归文虽残阙然首尾完具不可识者无几于是秦篆完本复传世间矣以史记本纪考之颇多异同史云亲廵远方黎民而碑作亲远黎史云大义休眀而碑作着明史云垂于后世而碑作陲于后嗣史云皇帝躬圣而碑作躬聼史云男女礼顺而碑作体顺史云施于后嗣而碑作昆嗣史云具刻诏书刻石而碑作金石刻皆足以正史氏之误然则斯碑之可贵者岂特玩其字画而已哉碑既出斯立模其文刻石自为后序谓之泰山秦篆谱云【金石录】
　　泰山篆秦丞相李斯书庆厯庚子嵗宋莒公惜其残剥摹石于东平郡凡四十七字江邻几治奉符患四方求者日至厌于供命则又刻其字于县按其文秦二世诏也史记载始皇帝上泰山立石封祠下禅梁父刻所立石诏书其叙廵狩以时不书封禅事立石书诏非缘封禅发之疑史记自误二世元年东行郡县并海南至会稽尽刻始皇所立石石旁着大臣从者名如此则泰山刻石始皇帝所立始皇诏书刻其三面二世诏宜在其隂今石南面为二世诏书始皇帝刻诏书乃在北西东三面盖石仆而后人起立植之以其一面稍完故立之南乡此其故也河间刘跂尝披抉剔去其翳蚀处得字九十有八班班可知以史记考之其词可读明年余至泰山就视其石高才八九尺方面二尺余以乱石培其下昔所建立盖凿石为穴下寝其中嵗乆摧仆则后人累石固其趾以存至字则止此未可以乆远期也考其词寴【音亲】【音邻】远黎史作远方黎民大义着明史作休明陲于后世而史作垂于后嗣皇帝躬聼史作躬圣男女体顺史作理顺且刻诏书金石皆史误以词可得证之然昭隔内外或谓为融古字相借不然则格与隔不可兼用也陲为边陲若垂后世则当作説文甚辨慎不应尔见泰山篆字疑其字误慎书杂以古字论捡押也曰施于后嗣石尤可考益为昆字昔卫宏尝谓古一字有两名者就注之御史大夫则夫夫也莒公亦曰夫中有大如千人书千千今考礼记檀弓曰夫夫是也则字盖如此此李斯所得据也大人贯簮为夫则大夫同文义亦可知呜呼三代书名至秦焚灭尽之后世不得知先王命书之意惟秦文是习此其祸天下后世其有穷耶后世无所考书名论辨字意则犹以是为据盖亦敝也篆文于后世为工然况之三代此其为异政殊俗之法以乱同文者君子则宜过而不问也昔汉儒谓秦废先王书李斯欲以其书传后世以愚黔首然黔首卒叛秦而不可愚至于其书在者后世诸儒方共觧诂以传而三代书名幸有存者则随弃不录然则秦之为患其足以愚后世者余于此知之矣非秦能愚人诸儒盖自愚而不知也【广川书跋】
　　咸阳志曰泰山碑秦相李斯书迹妙时古为世所重郑文寳摸刋石于长安故都国子学今在文庙石皆剥落唯二世诏一面稍见【学古篇】
　　右秦二世东行诏书李斯篆其篆甚佳余在两京卄余年求之不能得比连得于洪遵道而楮墨亦佳京师四方之所趋也而好古博雅之士皆在其所收蓄周秦以来金石刻甚富然余独见邹仲熈髙庭礼陈思孝有斯刻固其难得如此也【东里续集】
　　余既得泰山秦篆又求得刘跂此谱遂附于后以见秦刻在泰山者其未磨灭盖不止于今之所传墨本也应天府学有此谱石刻余得之张士谦云【同上】右秦泰山刻石欧阳公谓其友江邻几尝至泰山视秦刻石所存仅数十字而其本乃邻几所遗赵明诚谓宋真宗东封兖州守摹本以献凡四十余字后宋莒公刻之于石其説与欧阳公合明诚复谓大观间汶阳刘跂亲至泰山絶顶见碑四面有字乃摹其文刻石自为后序谓之泰山秦篆谱明诚复以史记与谱较之不同者凡十数字谓足以正史氏之失予家旧藏此刻仅五十一字乃二世诏即欧阳公所谓江邻几本赵氏所谓兖州及宋莒公摹本是也近得刘谱视前加九十三字后序谓篆石埋植土中崇四五尺五十一字在南面稍平故尝为人摹搨其三面皆残缺蔽闇跂刮摩垢蚀而字始出盖刻文起西面而北而东而南共二十二行其末曰制曰可三字复转刻西南棱上由是篆文首尾几于复完而俾之传世此则跂之功也董氏书跋谓二世诏书宜在石隂而今在其南始皇之诏乃在北西东三面盖碑石尝仆后之人以一面稍完故树之南向董又谓石崇九尺面方二尺余而跂云石之崇五尺更俟登山访之【金薤琳琅】
　　欧阳文忠宋莒公皆不知峄山碑四面有字盖在刘谱未出之前元吾衍子行号称博洽其学古编云石皆剥落惟二世诏一面稍见岂亦未尝见刘谱耶【同上】金石录言刘跂作秦篆谱凡一百四十四字金薤琳琅言宋莒公摹本仅二世诏五十一字今所存惟臣斯臣去疾御史夫臣昧死言请具刻诏书金石刻因明白矣臣昧死请等二十九字在岳顶碧霞元君宫之东庑而泰安州城内东岳庙中别刻一石亦止二十九字其宋本不传【金石文字记】
　　泰山刻石并二世诏李斯篆在奉符县泰山顶上【访碑录】
　　刻二世诏文李斯篆在宻州【金石略】
　　封泰山刻李斯篆其石埋植土中髙五尺形制似方非方四面广狭不等縂二十二行行各十二字【名山记】泰山碑秦李斯篆始皇封禅泰山碑石在山东济南府【考槃余事】

　　六艺之一录巻三十一
<子部,艺术类,书画之属,六艺之一录>
　　钦定四库全书
　　六艺之一录巻三十二　　　　钱唐倪涛撰
　　石刻文字八
　　秦峄山刻石
　　皇帝立国维初在昔嗣世称王讨伐乱逆威动四极武义直方戎臣奉诏经时不乆灭六强廿有六年上荐髙号孝道显明既献泰成乃降惠専亲防远方登于峄山羣臣从者咸思攸长追念乱世分土建邦以开争理功战日作流血于野自泰古始世无万数陀及五帝莫能禁止廼今皇帝壹家天下兵不复起害灭除黔首康定利泽长乆羣臣诵略刻以乐石以着经纪皇帝曰金石刻尽始皇帝所为也今袭号而金石刻辞不称始皇帝其于乆远也如后嗣为之者不称成功盛德丞相臣斯臣去疾御史大夫臣德昧死言臣请具刻诏书金石刻因明白矣臣昧死请制曰可【金薤琳琅】
　　秦相李斯书峄山碑迹妙时古殊为世重故散骑常侍徐公酷躭玉箸垂五十年时无其比晚获峄山碑摸本师其笔力自谓得思于天人之际因是广求己之旧迹焚掷略尽文寳受学徐门粗坚企及之志太平兴国五年春再举进士不中东适齐鲁客邹邑登峄山求访秦碑邈然无覩逮于旬浃怡怅于榛芜之下惜其神踪将坠于世今以徐所授摸本刋石于长安故都国子学庶博雅君子见先儒之指归淳化四年八月十五日承奉郎守太常博士陜府西诸州水陆计度转运副使赐绯鱼袋郑文寳记
　　此碑自皇帝曰以下乃二世诏文在始皇刻石之旁予见泰山碑如此郑文寳不见秦刻其所刻乃徐氏摹本故牵聫误书然此碑非文寳之传则后世不复再见文寳可谓有功于字学者而宋史列传不言其能书殆以政事而掩之耳【金薤琳琅】
　　秦峄山碑在邹峄山南二十里亦名邹山秦始皇东行郡县上邹峄山刻石颂秦德李斯篆书【寰宇记】右秦峄山碑者始皇帝东廵羣臣颂德之辞至二世时丞相李斯始以刻石今峄山实无此碑而人家多有传者各有所自来昔徐铉在江南以小篆驰名郑文寳其门人也尝受学于铉亦见称于一时此本文寳云是所摹文寳又言尝亲至峄山访秦碑无获遂以所摹刻石于长安世多传之余家集录别藏泰山李斯所书数十字尚存以较摹本则见真伪之相远也治平元年六月立秋日【六一题跋】
　　右邹峄山秦二世刻石以泰山所刻较之字之存者颇多而磨灭尤甚其赵婴杨樛姓名以史记考之乃微可辨其文曰大夫赵婴五大夫杨樛皇帝曰金石刻尽始皇帝所为也今袭号而金石刻凡二十九字多于泰山存者而泰山之石又灭盛德二字其余则同而峄山字差小又不类泰山存者刻画完好而附录于此者古物难得兼资博览尔盖集录成书后八年得此于青州而附之熈寜元年秋九月六日书【集古录】
　　峄山始皇刻石其文李斯小篆后魏太武登山使人排倒之然而歴代摹拓以为楷则邑人疲于奔命聚薪其下因野火焚之由是残缺不堪摹写然犹上官求请行李登涉人吏转益劳弊有县宰取旧文勒于石碑之上凡成数片置之县须则拓取今间有峄山碑皆新刻之碑也【封演闻见记】
　　右秦峄山刻石者郑文寳得其摹本于徐刻石置之长安此本是也唐封演闻见记载此碑云后魏太武帝登山使人排倒之然而歴代摸拓之以为楷则邑人疲于供命聚薪其下因野火焚之由是残缺不堪摹写然犹求者不已有县宰取旧文勒于石碑之上置之县今人间有峄山碑者皆是新刻之本而杜甫诗直以为枣木传刻者岂又有别本欤按史记本纪二十八年始皇东行郡县上邹峄山立石与鲁诸儒生议刻石颂秦德而其颂诗不载其他始皇登名山凡六刻石史记皆具载其词而独遗此文何哉然其文词简古非秦人不能为也秦时文字见于今者少此虽传模之余然亦自可贵云【金石录】
