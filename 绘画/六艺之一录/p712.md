<!-- { "loadSidebar": true } -->
　　山谷草圣不下顚张醉素行楷弗逮也然皆自成一家法如王谢子弟不冠不袜虽流俗人盛服振衿不如也右緑茹賛疑其宜州腕力潜微时不然何以绰约柔缓也如此【北磵集】
　　按此賛末句言史君炎玉葢指眉阳望族史氏女名琰字炎玉髫丱资頴嗜学苹蘩线纩一不介意善属文雅安张訚少卿出守眉阳闻其才贤纳爲冡嗣子履之妇炎玉日游心于编简翰墨平生游览之胜燕笑之适与子履诗酒酬唱格调闲雅乆而盈箧手自叙次目曰和鸣集而少卿之室于山谷老人爲姑辈子履实其亲表也因寓书致緑菜爲信山谷珍其品以賛谢之褒其爲古女校书云绍兴甲戌秋徐宏中跋【式古堂书画彚攷】
　　黄山谷书摩诘诗
　　曽子固谓苏明允之文丰而不余一言约而不失一辞虽春秋立言亦不过如是槩而论之惟明允可以当此非子固亦不能形容至此也鲁直以摩诘大言诗方得其法乃眞知摩诘者惟其能知之然后能发明其秘要也须咀嚼乆始知其难然则何独诗邪凡落笔皆能如明允斯可与论文矣鲁直此字又云比他所作爲胜葢尝自賛以谓得王荆公笔法自是行笔既尔故自爲成特之语至荆公飘逸纵横略无凝滞脱去前人一律而讫能传世恐鲁直未易到也【姑溪集】
　　山谷书香山七德舞
　　黄太史得书之变者今此帖又因观海怪图以发其趣故视他书尤更沉着痛快然不出其氏名称号岂犹有所靳于戴纯师邪此诗旧本子夜作天子今来作尔来治定作理定以子夜对辰日则今本爲是惟廿有九廿有五以字书及秦汉铭文证之只当作一字读今乃并二字爲一成六言其偶然邪今藏于资中李氏诚爲可寳云【鹤山集】
　　山谷与杨君全诗帖眞迹
　　右二诗一帖笔意清赡与世所藏者绝异葢元符三年所作公晩年书也后此者五年而公下世公尝自谓年衰病侵百事不进惟觉书倍増胜前辈进学之功虽书翰余事犹然今藏之杨氏之孙齐巽余同年友也嘉定九年春二月擕以过余于梓州因书其后【鹤山集】
　　山谷书唐人诗
　　右山谷大书一轴绍兴末外舅御史王公彦先守汉或帅泸时得之今将四十年其孙绍祥携以相示昔山谷谪居多作字以遗蜀人中兴后凡东南士大夫之爲监司郡守者往往有所获而归岁月既乆遇其良輙取之郡无畱良焉诗不云乎尚有典刑庆元戊午五月十四日【平园集】
　　山谷草书秋浦歌
　　字学至唐最胜虽经生亦可观其传者以人不以书也禇薛欧虞皆太宗之名臣鲁公之忠义公权之笔谏虽不能书若人如何哉豫章先生孝友文章师表一世咳唾之珠闻者兴起况其书又入神品宜其传寳百世恭闻徽宗皇帝评公之书谓如抱道足学之士坐髙车驷马之上横钳髙下无不如意圣人之言经也晩学小子尚安所云张安国跋【续书画题跋记】
　　张安国歴阳人见书史防要乃非于湖于湖名孝祥字安国【同上】
　　豫章先生襟宇洞达意趣豪逸超然埃之表其书之妙当以九方臯相马法观之杨士竒敬题　尝见杨东山跋王卢溪遗墨引山谷家书云摩围阁在黔州南寺阁正对摩围峰蜀人呼天爲围屋极寛洁潇洒冬温夏凉风物似江西大扺先贤君子直道而行虽处忧患无所悔尤胸次明净无往不适也士竒又题　书法之变至宋极矣然君谟尚有晋唐余意苏黄及米始大变也学者必求之忠惠之上其庻几乎士竒三题【仝上】
　　涪翁书太白诗十五首笔法颇不类故常或疑非眞迹此不知书故也翁尝自评元祐间草书笔意痴钝用笔多不到晩入峡见长年荡浆乃悟笔法又云绍圣甲戌在黄龙山中忽得草书三昧晩年之作因与少时异矣安得复以故我求之其间或因笔势猛气逸出常度然不害其神骏也鏊题　观公自叙因钱穆父言而改度湔祓旧习且云摩围老人固知爲晩年笔矣鏊又题【同上】
　　右太史黄公书李白秋浦诗凡十七首笔势潇洒皆超逸绝尘观公所自题谓冩此时云日流焕移竹西牖下旋添新翠有携幽禽至者时弄新音翏翏可聼则其情景相融荡而生意逸发于毫素间至今如欲飞动当是时公方谪涪州别驾自常情言之必憔悴无聊所见花鸟溅泪惊心公乃能借之游戏翰墨无一髪陨获之意非行安节和夷险一致者有弗能也昔人称公以草木文章发帝杼机花竹和气验人安乐虽百世之相后使人跃跃兴起者岂欺我哉绍圣二年公年已五十二故此书苍劲比举学官丞秘书时如出二手当时钱穆父不能深知犹病公爲拙公尝谓李致尧云书要拙多于巧近见少年作字如新妇子妆梳百种缀终无烈妇气呜呼公言其有所感也夫【宋学士集】
　　山谷草书释法语
　　余在翰林时暇日同□硕揭公过看云堂呉大宗师以古铜鸭焚香尝新杏因出示黄太史眞迹适松雪赵公亦至谓山谷公得张长史圆劲飞动之意今观此卷信不诬矣余以老病空山安得同诸公同一赏玩耶临风执笔益重懐贤之思云青城山樵者虞集谨识【续书画题跋记】
　　右山谷黄文节公书楞严经眞迹一卷潜心兰亭进以钟张锋芒圆劲犹神龙之自试韵度飘逸如天马不可覊黄公行髙天下于一艺亦造古法观斯遗墨从可概见宗得而敬爱之不啻已出其风裁之峻整又可知矣展玩数四爲之叹服洪武丙辰立秋金华宋濓书于玉堂之署【同上】
　　徐霖子仁据山谷与蒋叔震帖中语云是清公颂颇诋宋太史之失无所考未知然否【同上】
　　凡事至于入神之境则自不可多有葢其发之亦自不易非一时精神超然格度之外者不尔也山谷书如此卷则眞所谓神品矣捕龙蛇抟虎豹乘风霆而上下太清谁得而袭其踪迹也汪宗道居畱都繁丽之下愽雅好古収蓄唐宋遗墨甚富此其尤秘重者间出相示赏叹弥日輙记嵗月如此治癸亥秋九月既望苏人祝允明书【同上】
　　山谷眞迹流世者余及见凡三种在李氏王氏华氏皆大草笔势牵连不绝人谓皆绍圣以后之笔葢公尝因钱穆父谓未见自序帖心有所未平绍圣二年谪黔获见之遂深契藏眞之法而自入神矣此元祐九年四月戊申书者当是穆父初言时也山谷人品髙诣集诸家之成若虞道园宋濓溪谓其造钟王及张长史之域而未及藏眞者亦见诸先醒不徒言也道园跋漫言此卷未指其所书何叚文字潜溪虽云楞严经而子仁辨之谓乃清公颂据山谷与叔震手劄云寄送清公颂颇见志愿不忘般若中也以颇见二字似美叔震之意疑乎清公颂叔震所作者后云手抄去观音賛论所抄当出其手书尚未知果否宗道好古之士宜更覈之可矣后学长洲沈周【同上】余晩生多幸平生获观涪翁眞迹巨卷不下数种如正书发愿文精妙入神字大于杯又大书发愿文文字不同书于匹纸上字几盈尺草诸上座乃草书三昧也又草书太白秋浦歌十五篇于粉笺上又草书杜少陵秦州杂诗又正书伏波将军庙诗眞得英雄矍铄之气以上皆书于纸上唯此乃绢书髙二尺许字及百行有竒凡千余言文多不録妙备诸题中也此卷今归我天籁阁元汴【同上】
　　草书李太白忆旧游寄谯郡元参军
　　玩物丧志君子不取也余防而失学粗喜冩字虽未知行草之妙亦尝畱心知苏东坡黄山谷米元章数家翰墨甚酷爱见毎以眞僞仅能别之余守长乐郡客有董君详者来手携草书一幅自云沉埋尘中人鲜能辨今求敎而就赠君余拂拭展玩惊喜叹异谓君详曰此山谷眞迹也居无何闽士李明父来访出而示之明父随曰李太白诗也前犹有文惜乎断简耳及观全帙乃知忆旧游寄谯郡元参军之作考其遗落凡八十字噫虽豫章之笔无以复加然谪仙之诗不可不补故足而记之深有望于珠还剑合之时他日果如吾言岂不爲盛事也哉其辞曰忆昔洛阳董糟丘爲余天津桥南造酒楼黄金白璧买歌笑一醉累月轻王侯海内贤豪青云客就中与君心莫逆囘山转海不作难倾情倒意无所惜我向淮南攀桂枝君畱洛北愁苦思不忍别还相随【下接】迢迢访仙城元贞乙未烈子野人张铎书于三山英达坊之爲已堂【续书画题跋记】
　　山谷书法晩年大得藏眞三昧此笔力恍惚出神入鬼谓之草圣宜焉尝记元祐中子瞻苏公穆父钱公同观公挥翰作草于实梵僧舍子瞻赏叹再四穆父从傍曰君见自叙眞迹当更有得公一时心有所未平绍圣谪黔中始见石扬休自叙帖纵观不已顿觉超异乃服穆父之言也观此信是绍圣后所书者几与藏眞合作但篇后有阙文当时藏眞自叙有二本一爲石扬休所蓄是矣一蓄苏舜钦所苏本前亦有所遗后世以爲惋惜今此卷之不全殆天亦欲冥契之也尚古宜寳藏之正德改元清明日长洲沈周跋【同上】
　　双井之学大抵韵胜文章诗乐书画皆然姑论其书积功固深所得固别要之得晋人之韵故虽形貌若县而神爽冥防欤此卷驰骤藏眞殆有夺胎之妙非有若据孔子之貌也其故乃是与素同得晋韵然耳今之师素者大率卤莾求诸其外动至狂恶又是优孟爲叔敖抵掌变幻乱人鬼只能惑楚竖子耳亦独何哉卷迹英气横发于其本书故是平生神品尚古光禄先生藏防过于至寳噫老谷不死之神在华氏矣呉郡祝允明跋【同上】
　　右一卷与蒋叔震书所谓清公颂同一笔意眞绍圣后神化之书【瑚网】
　　山谷草书文选后诗
　　涪翁参黄龙禅有倒用如来印手叚故其书得笔外意如庄周之谈大方不可端倪如梵志之翻着袜刺人眼睛一夫九首方相四目防一足能三足猿枭藤虫食木巨石很老枿秃恢诡谲怪千态万状然涪翁自谓中年以草书名世惟东坡以爲俗此其暮年书也能知东坡之所谓俗则知涪翁之不俗矣【水集】
　　山谷书昌黎诗
　　生平见山谷书以侧险爲势以横逸爲功老骨顚态种种槎出独此録昌黎送符城南读书诗小行体尽敛其怒张之气而爲虚婉与兰亭异体同用尤可贵也昌黎木强语山谷爱之其示相与送符事相类第昌黎晩节贵盛故其谈读书之效津津然山谷以笔札得罪流离放逐生儿愚鲁亦是佳事何必强之读书邪放笔一笑【弇州续藁】
　　黄山谷书中兴颂碑后诗
　　山谷中兴颂碑后诗是论肃宗语俯仰感慨不忍再读廹急诘屈亦令人易厌书法翩翩有致惜摹搨乆遂多失眞者余谓坡笔以老取妍谷笔以妍取老虽侧卧小异其品格固已相当跋尾云惜不得秦少游妙墨劖之崖石少游当亦善书尔时谪藤州故谷念之耶【弇州山人藁】
　　黄山谷书墨竹赋
　　石室先生以书法画竹山谷道人乃以画竹法作书其风枝叶则偃蹇欹斜踈棱劲节则亭亭直上此卷爲刘克庄书墨竹赋尤是当家试一展览淇园秀色在目睫间矣【弇州山人藁】
　　黄文节书刘賔客伏波庙诗
　　张孝祥安国氏观于南郡卫公堂上信一代竒笔也飬正善藏之乾道戊子八月十日【式古堂书画彚攷】
　　山谷晩年书法大成如此帖毫髪无遗恨矣心手和调笔墨又如人意譬泰豆之御内得于中外合马志六辔沃若两骖如舞钖鸾肃雍自应武象既不入驰驱之范亦非诡遇者之所知也范成大至能题于此【鐡网瑚】
