<!-- { "loadSidebar": true } -->
　　右郭君碑在汾阳县北七十里予扵丙午秋经郭社村行沟中仰见土冈之上碑额防露环冈数里乃登读其文皆骈俪语首二行剥裂君之名字门世与撰文者皆阙焉其知为郭君者借有额存也碑立于干封二年中有云挥霜刄而斩老生盖从太宗攻霍邑者按旧唐书宋老生弃马投堑甲士斩之新唐书则称为刘基所杀温大雅创业起居注又云老生攀绳上城军头卢君谔所部人跳跃及而斩之世咸不知挥刄者之为郭君而君之名以石裂终不传可惜也
　　跋唐明徴君碑
　　上元县摄山佛寺明徴君碑其文唐髙宗御制书之者髙正臣也碑立于上元二年徴君者萧梁处士山賔寺其故宅髙宗以山賔来孙崇俨入阁供奉特为撰文勒之于石石至今犹完好嵗在辛酉十月予与金陵郑簠常熟王翚嘉兴周筼平湖曹彦枢暨予弟彛价同防是山留信宿各搨一通以归
　　唐龙门奉先寺卢舍那像龛记跋
　　水经伊水出南阳县西东北过陆浑县南又东北过伊阙郦道元注昔大禹疏以通水两山相对望之若阙春秋之阙塞是也韦应物诗凿山断伊流中断若天阙而司马君实之言曰龙门伊阙天所为非山横其前水壅其流禹始凿之然后通也斯言其信矣夫山有八寺其一曰奉先像建自咸淳三年而以调露二年赐额盖阙去洛阳二十五里而近两岸铜龛佛像累千合夹侍坐立者几盈万此杜少陵诗所云气色皇居近金银佛寺开也碑阙书者姓名或云袁元哲竢考正续书之康熙戊子竹垞八十翁彞尊识
　　跋石淙碑
　　右唐武后夏日防石淙诗并序羣臣和者一十六人河东薛曜正书久视元年五月刋于平乐涧之北崖斯防也新旧唐书本纪均未之书计敏夫唐诗纪事亦不载仅见之赵明诚金石録及楼大防集而已予友叶封井叔知登封县事撰嵩阳石刻记始着于録顾删去九首览者不无憾其阙漏康熙己卯九日获披全文碑尚完好漫漶仅三字惟张易之昌宗姓名为人击去然犹可辨识也井叔曩语予涧壁面水必穴崖栈木乃可摹拓故储藏家罕有之予性嗜金石文以其可证国史之谬而昔贤题咏往往出于载纪之外若贾餗华岳诗李夐恒岳诗任要韦洪岱岳观白蝙蝠诗三衢石桥寺李諲古风临朐冯氏诗纪海盐胡氏唐音统籖泰兴季氏全唐诗集皆略而不収斯碑亦弃不録世遂莫知睿宗及狄梁公之有诗传于今予因为跋其尾
　　跋唐博城令祭岳诗
　　右唐博城马令诗在岱岳观碑之东侧面其名剥蚀题曰勅使麻先生者按今观中有双碑其西一碑北面第二层有久视二年记文称神都青元观主麻慈力亲承圣防赍龙璧御词缯帛香等物诣此斋醮即其人也神都即东都故诗中有伊水嵩岩之句屐盖金轮十三字之一音义未详亡友顾炎武寜人吴任臣志伊均疑爲应字想当然矣
　　唐张长史郎官石记跋
　　张长史以草圣名正书传者絶少而墨薮九品书人列之上上良以其正书不易得也郎官石记旧本存王太傅济之家后王元美敬美迭相藏弆三公各有题识董尚书思白摹而勒之戱鸿堂帖谓海内止有一本盖以絶品目之矣相传是册乃唐人所拓疑未必然龚明之中吴纪闻云唐郎官题名碑承平时在学舍中堂之后兵火后不复存长史苏人故立碑于此按郎官题名宜在长安其刻石存苏州学舍者吴人乡曲之情耳此必淳熙以前所搨无疑康熙乙酉六月观于商丘宋公节使之廨
　　开元太山铭跋
　　庄周称易姓而王封太山者七十二家勒石千八百余处歴千万禩而石防玉牒后人莫得见其形兆果神明为之守防耶祖龙肇始立碑久已埽迹两汉迄唐间世一修时迈之典开元天子允文武百寮之请扵十三年冬十一月式遵故实有事于太山诏中书令张説右散骑常侍徐坚太常少卿韦縚秘书少监康子元国子博士侯行果于集贤书院撰仪注己丑日南至法驾诣山下御马以登行升中之礼天子制纪太山铭亲扎勒于山顶之石以十四年九月庚戌告成于是中书令张説撰封祀坛颂侍中源乾曜撰社首坛颂礼部尚书苏颋撰朝觐坛颂赵明诚金石録目载泰山铭侧有题名三列今已亡之而颋颂授梁升卿书刋御制铭右明有俗吏以忠孝亷节四大字镵其上颂文毁去者半可憾也碑铭典雅或是燕许手笔而御书遒劲若怒猊渇骥羁束安闲不比孝经之多肉少骨若唐隶尽如此何惭汉碑碣乎山髙四千九百丈二尺行旅出于途者车前马首仰视略可覩嵗在己酉五宿兹山之麓未克叩天关陟环道手摸其文询之野老必架木縁絙而上然后椎拓可施又山髙多风兼虑日曝纸幅易裂若是其难也曩者先后装界三本悉为好事者所夺己丑夏同里沈秀才翼能分书获此本于白下虽有阙文乃百年以前旧榻爰审定而书其本末于册尾铭书隋作随书绎绎作奕奕有曰自今而后儆乃在位将多于前功而毖彼后患岂意天寳之乱近在目前也乎是嵗六月丁未舟发江都阻风州渡口书
　　唐封北岳神碑跋
　　唐天寳七载封北岳神为安天王是时禄山近在肘腋安天王之名得毋为之兆乎碑辞李荃撰其隂则康杰文书以八分者戴千龄也笔法淳古逺在韩择木蔡有隣梁升卿张廷珪史惟则诸家之上乃盛熙明考书法独遗之何与
　　唐崇仁寺陀罗尼石幢记
　　西安府崇仁寺陀罗尼石幢唐天寳七载五月建张少悌书所题职名有驾出长上扶车长上按唐制兵部尚书选骁勇材艺可为统领者拔其尤令宿卫目曰诸色长上有一日上两日下者有五日上十日下者若长人长上取形躯六尺六寸以上者充之则每日随仗下隶左右监门卫者也又有直长长上长孙温充尚仪直长李嗣福充监门直长李善充尚辇直长上周先孝充左羽林军长上见于新书宰相世系表外河渠署有长上渔师此云驾出扶车殆皆宿卫士矣少悌笔法娟秀稼堂是本尤佳因摭六典新旧书识其末康熙四十有七年二月壬寅朱彞尊题
　　书唐苏秘监小洞庭碑跋
　　天寳十三载七月扶风苏源明守东平时济阳有河隄之役太守李倰忧夫役不均于是濮阳守崔季重鲁郡守李蔺济南守田琦胥会扵东平源明议废济阳以卢东阿归东平平隂长清归济南阳谷归濮阳既而县乃不割郡亦仍旧见源明所作诗序而刘昫地理志称天寳十三载废济州将母国史传闻或失其实与迨明年禄山作逆则源明已徴入国子司业此杜甫八哀诗有一麾出守还黄屋朔风卷之句也当五太守防集源明特字涡泊曰小洞庭亭曰洄源至太和中天平节度使令狐楚以二诗立石题云自源明迄楚为时仅八十年洄源亭涡泊已迷其处矣闻是碑尚存惜储藏金石文字者多不着于録也
　　唐悯忠寺寳塔颂跋
　　右悯忠寺寳塔其文张不矜撰苏灵芝书建自唐至徳二载碑称御史大夫史思明奉为大唐光天大圣文武孝感皇帝敬无垢净光寳塔颂宛平孙侍郎耳伯着春明梦余録谓碑建于思明初归之时而昆山顾处士寜人撰金石文字记称尝偕鄞人万贞一观是碑其文防处类磨治再刻以为思明复叛之后磨去及思明诛此地归唐后人所重刻者今年冬遇贞一于诸城李渭清所遂同往观焉碑首范阳郡三字史思明三字次行大唐等十二字文中维唐绍统及彼命启与禅虞又东宅四水西都八川暨唐祚字至徳二载字其文深防然书法实出一人始悟侍郎处士所云犹未为定论也考思明之降在至徳二载十二月至明年正月肃宗始加尊号二月乃赦天下改元碑既建扵二载十一月不宜预书尊号又思明初附肃宗授以归义王范阳节度使若碑建于降后宜大书王爵不当只称御史大夫则是碑之建盖在思明未降唐之先范阳郡三字其初本二字禄山僣称范阳为东都必东都也大唐一行其初必禄山父子伪号文中唐字其初必燕字而至徳二载其初必禄山父子僭号之年无疑载攷安庆緖袭位赐思明姓安名荣国迨既降附复更旧名因命灵芝改书者尔碑文以左为前寜人谓是书丹于石之故疑从禄山俗未可定也不矜与判官耿仁智同僚史思明之将复叛也表请诛李光弼不矜实为起草辞曰陛下不为臣诛光弼臣当自引兵就太原诛之及将入函为仁智削去思明知之遂执二人仁智死不矜度难独免可知已当日思明降而复叛既诛之后唐人见其碑踣之惟恐不力安有反勒其名于石者乎此又事之所必无也贞一闻予言作而曰有是哉于是人摹一本予为考其始末书于后
　　苏灵芝易州铁像颂跋
　　苏灵芝书予所见者幽州悯忠寺寳塔颂及是碑而已今其石渐泐飞动之致已失遂不堪与李北海对垒此宋人榻本精采具存董尚书称其遒宻宜矣册旧藏曹氏古林康熙壬午春忽见于花南水北之亭正如久别故人相对古林金石表储藏秦汉已来至五代十国凡七百本近已散失斯碑独为识者所得幸矣
　　唐御史台精舍记并碑隂题名跋
　　唐自贞观中李干祐为御史大夫别置台狱囚常讯就近拘系之其渐也侍御史东西推监察御史纠视刑狱各禁其囚迨武后时来俊臣侯思止皆为御史制狱之外台狱圜扉恒满崔隐甫緫防务言于朝掘去于是旁列精舍以释典懴之崔湜为文梁升卿书以八分开元十一年勒诸石碑隂列侍御史殿中侍御史监察御史并内供奉衔题名仅卢怀慎崔湜陆景初三人亦升卿分书自怀慎以下正书百二十二人侍御史也自湜以下正书百八十四人殿中侍御史也自景初以下正书三百四十七人监察御史也碑额又有天寳元载以后侍御史知杂侍御史监察御史共五十人而碑文左右椎拓不及焉中有薛偘偘者二名重文碑凡三见此唐一代所仅有也升卿自监察御史歴殿中侍御史迁侍御史再迁太子右庶子
　　唐储潭庙裴谞喜雨诗碑跋
　　贑州储潭庙唐碑二载陈思寳刻丛编予属友人访求谒庙下者辄云无有康熙壬申十有一月泊舟于潭获诸仪门之右其阳裴谞诗其隂裴氏族中题名记事后十年吴江张吉士尚瑗出知兴国县事乃拓谞诗见贻惜其隂面壁工人不知响搨然胡氏统籖李氏全唐诗谞作皆无之丛编所载诸道石刻其中唐人诗尚多惜无好事若张君为予博访而摹拓之也谞字士明洛阳人尚书寛子仕至兵部侍郎旧史有传
　　平定州唐李諲妒神颂跋
　　异哉妒神之有颂也神之号不在祀典见于史传者唐髙宗将幸汾阳宫并州刺史李冲元以道出妒女祠俗云盛服过者必致风雷之灾乃发万人别开御道知顿使狄仁杰谓天子行风伯雨师清尘洒道何妒神之害邪遽令罢役然则妒女有祠其来久矣相传神介之推妹也颂之者谁防击将军上柱国李諲也碑于何所今平定州娘子关也州东有井陉东北有盘石苇泽而斯关以娘子称殆因神而名之也立碑之歳大厯十三年也神之行事不见于春秋内外传其妒也孰传道之自唐以来祈焉而祝史陈庙焉而膢腊祭此谓有其举之莫敢废也且夫妒恶徳也宜为众所共恶而神乃以此致颂此不虞之誉也井陉西南太原东北妒神之水澹焉黛色兴云致雨侔造化力颂之辞也吾思古人嗜金石文字者多矣考斯碑未着于録椎而拓之装界而藏之古林曹侍郎溶也以八分书其后者布衣秀水朱彛尊也嵗在彊圉恊洽秋八月朔
　　跋唐衢州刺史嗣江王祎石桥寺诗
