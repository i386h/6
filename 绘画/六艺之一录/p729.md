<!-- { "loadSidebar": true } -->
　　杜去轻
　　杜去轻字端夫有文名吴师道跋端夫墨迹云此帖深得山谷老人笔意【章懋兰溪志】
　　黄頴
　　黄頴字秀实官至中书舎人提防江州太平观工隶书【八闽通志】
　　张镃
　　张镃字功父清标雅致为时闻人能画竹石字画亦工【图绘寳鉴】
　　潜説友
　　潜説友字君高缙云人咸淳中知平江　仙都山铭潜説友篆书【仙都志】

　　六艺之一録卷三百四十九
<子部,艺术类,书画之属,六艺之一录>
　　钦定四库全书
　　六艺之一録卷三百五十　　　钱唐倪涛撰
　　厯朝书谱
　　宋
　　文天祥
　　文天祥字宋瑞又字履善吉之吉水人年二十举进士理宗亲拔为第一咸淳中除右丞相兼枢宻使卫王立加少保信国公至元十九年死衣带中有賛曰孔曰成仁孟曰取义惟其义尽所以仁至读圣贤书所学何事而今而后庶几无愧【宋史】
　　文信国诸劄
　　呜呼此文山先生真迹也详玩此书乃空坑之败之后遗其所知者之书葢是时天阨甫脱劲敌在后流离颠沛之际荒迷不次之秋也而其笔意乃雍容闲雅无一毫惊惧荒迫之状如此然非素存素养之熟能如是乎毛氏幸得此书今读其辞想其事令人心胆奋扬精神凛冽有不胜其感激者焉因泣下而谓夫后世之为人臣者其立心操行亦当何如邪一峰
　　文丞相途中三诗并简
　　右已上诗八首宋丞相文信公之所作也公讳天祥字履善庐陵人穆陵之丙辰状元也遭宋末造间闗万死卒以自献使后圣有作安知不与三仁并称淮隂龚开尝録公大概而议其不当出使然公岂不知自惜遣他官祈请特当是时国亡只在咫尺苟可以存社稷保斯民虽死亦不暇頋又为计寻常琐琐礼仪哉八诗虽皆载公指南録千载之下读之辄使人流涕不休则其増夫三纲五常之重然后知诗之有禆益于世教者多矣淮南刘安于楚辞有曰推此志也虽与日月争光可也呜呼岂独楚辞哉至顺四年四月戊寅京口陈方拜书
　　右文信公遗墨前参知政事本斋王公所藏公殁已久家人理筐箧书尺樷积頋是纸损烂将裂以拭巵匜公之子季境适至识为信公书咄唶惊异亟命装池以完呜呼岂非有神物守防之欤不然英灵之气不冺而致之欤是诗之作念国家之覆败痛骨肉之离絶其情切其辞哀使人至不忍读然其竭孤忠于所事付一死于素定其志决其气壮闻者为之兴起可谓仁至而义尽矣先贤尺牍人尚皆藏弆之矧信公之精忠伟然震辉古今翰墨光芒垂示臣子者乎不惟王氏寳之百世而下固夫人之所同寳也史官河东张翥书
　　公既变姓名诡踪迹间闗万死然后由杨子江入苏州洋展转四明天台以至于永嘉其濒于死者一日夕之间不知其几也方是时公于一死既已素定故能于一话一言之际从衡颠倒不失所谓忠与义呜呼宋有天下几四百祀其亡也仗节死义者多矣然皆不若公更万死而不少屈至竟而后归于一死妻妾子女在所钟情故其辞为尤痛云遂昌郑元祐拜书【同上】
　　文信公当国朝至元戊寅嵗厓山事溃被拘北行此卷诸诗即是嵗道中所作后五年为至元壬午遂执节以死呜呼自古人臣遭国家丧亡能秉志不迁从容就义为天下后世所向属未有甚于公者也观此诸诗则知公之所以处死生之际者可谓审矣呜呼百世之下读其诗而有不为之感激流涕者尚为有人心也哉至正十年嵗在庚寅五月甲子布衣金华王祎谨书【同上】
　　语有之嘻笑之忿甚于裂眦长歌之哀过于恸哭文信公之忠肝义胆炳白当世正不在柴市忼慨就死之日实在夫弟妹输冩无聊之时其衷抱精神死别痛苦固天壤之大不幸而为古今无敌之盛名要不待后之人极口賛説予尝怪战国之士若侯嬴田光辈自负竒节卒不过以一死为人为长技噫市井小夫感恩酧利之际区区所谓泰山之重鸿毛之轻殆无足言者以信公之慷慨于弟妹子女下至婢妾从容慰藉于垂死之际顾若辞祸而不可得者然后真能以义处死葢蹈义难蹈白刃非难人独鲜能知耳吴下陈谦谨书【同上】
　　予每读公指南録至其为母夫人小祥并懐弟妹妻妾子女诸诗未尝不为之流涕太息也今于王君季境家获观公所作诸诗真迹忠义之气蔼然于纸墨之间直与日月争光予虽从浮图学槁木死灰之人亦不能不为之感动使章甫逢掖有国有家览之当何如哉当何如哉洪武十三年秋七月吴郡沙门道衍【同上】
　　信国文公忠义志业炳着指南録此真迹诗歌八首元季诸君子题賛备至然中可疑者陈方子贞云淮隂龚开议公不当出使时国亡在咫尺焉计寻常礼仪哉龚开者字圣与同陆秀夫君实在李庭芝祥甫幕府国亡晦迹作信公及秀夫传金华吴莱立夫称其志节孤峻议论高古二传文类迁固窃考出使一事信公亦尝自悔有诗曰老马翻迷路羝羊竟触藩是则子贞非独不知圣与而亦弗考指南録之诗也次则张翥仲举元末任翰林承防封潞国公逆臣博啰矫制令草诏力拒之曰臂可断笔不能操国濒亡忧愤而死次则王祎子充入国朝官至翰林待制洪武壬子持诏谕云南梁王巴图忼慨弗屈次年被害没谥忠文次则陈谦子平夙尚孝弟笃学力行兄训任浙江省照磨谒告还吴适张士诚兵至谓谦曰汝无官守宜自为计子平曰兄在吾何所之城陷兵入胁训不屈遂刃其胸子平奋前蔽兄因并遇害又其次则郑元祐明徳元季名士官至儒学提举而终呜呼忠义者人极頼之以立亘万世弗冺也卷中题跋者五而仲举子充子平俱克捐生蹈义诚无愧信公矣独惜当时执国柄守封疆者多卖国生降苟存视息未久渐灭甚则死于盗贼兵刃贻臭千古迨其后裔闻信公事未有不以前人为愧也此卷出王积翁子都中家今归同邑陈符原锡呜呼仲举不云乎岂独王氏寳之百世之下固夫人之所同寳也呜呼悕矣信公死节后一百六十三年是为皇明正统九年甲子嵗海虞吴讷识【同上】
　　文信公之死伟矣其危急流离之际亦惟其能以诗发之故信公之有诗如屈原之有骚皆善明其死者也钱公世恒以家藏三诗示子葢出公亲书以寄其妹氏此又原之女嬃也乎其诗今载指南録中而此则系以与其妻妾子女决絶之言呜呼泪下如读者犹然而西台恸哭如公门下客者未必其涕之无从也吴寛【同上】
　　文履善瑞阳帖
　　右宋丞相文信公劄子一幅葢贺包公宏父迁官时书也其中言在瑞阳时尝遣一介人往先生者葢公为刑部郎官上疏论董宋臣之恶不报将束装出闗时相遣人谓其不可差知瑞州故公在瑞州与宏父通问也其曰郡未一考被召除郎即丐香火以归不从反得乡节者葢公以癸亥为瑞州甲子十月召赴行在除礼部郎十一月除江西提刑也其曰以先人本生母之丧解印归里者葢公甲子为提刑乙丑伯祖母梁夫人殁实公尊府本生母也其曰宏斋先生尝为乡漕者葢宏父尝知隆兴府兼江西转运也其曰先生当是时适在緑野者葢宏父为刑部侍郎知平江府以言事召赴阙辞改知绍兴又辞疑是时罢归正在景定末年公解印时也其曰先生以新天子蒲轮束帛之勤为时一出进长六卿典事枢者葢度宗初即位召宏父为刑部尚书签书枢宻院事封南城县侯故公贺以此书也其曰谤毁之余頼君相保全无大督过束礼书入深林温理故读自是浩然方外之想者葢是时台臣黄万石以公不职论罢之公于是辟文山筑居第为山水之游故云然也反覆观之其忠正之气凛然见于言辞之间俯仰慨慕之余若将见之况当时亲炙之者能不感激发奋也欤是书今建阳县尹张君光啓所家藏者装潢以示予留玩数日敬书于后以归之宣徳六年秋七月望日后学李时勉拜手敬书【瑚网】
　　文信国小青口诗墨迹
　　右宋文丞相信国公诗墨迹一首其诗今见指南録中初公自奉使伯顔军前被留得间亡真州浮海以达行在后屯潮阳师溃被执自广州传至燕狱所至有诗昔钟仪幽而楚操庄舄病而越吟或者犹谓之仁况公流离颠沛有感必发于诗诗必归于忠义读其集未尝不为之流涕也呜呼可不谓仁乎此葢公被执北去将至桃源五十里而作文君征明出以示余余谓公之精忠大节焯焯天地间独念公时在缧絏动止当不自由其感慨不平之气发之诗可也而字画精妙虽纸墨之防亦皆不苟何从容如是岂公之贤能使蒙古待之以礼邪无亦公之所养有定力故临难如平时不少动于中邪然则公之大节不待柴市而后知也观于此诗亦可以知之矣今去公且三百年片纸遗墨人传寳之又况其后之人乎又况征明之贤不霣其世者乎虽然忠义所在自当有神物防持之【震泽集】
　　文文山手帖
　　予尝见文山公与黄伯正手帖云贑州大姓起义旅相从者如欧阳冠侯等凡二十三家史多不载其名今莫可考矣宁都陈蒲塘父子亦二十三家之一乃因从子景茂请铭于公答书仅存而其氏名因借以弗冺不亦幸哉观公兴言夙昔为之哽涕之言则其有感于蒲塘者深矣【宋学士集】
　　文文山墨迹
　　昔余在吴下曽见文山墨迹凡十余条中説空坑兵败之事较详其后载徐妳嬛娘流落之由与此本相类其字画日月亦相类时同观者数人三读欷歔为之泣下余友殷近夫跋云使公少用于徳祐之前国尚可为使公不死于景炎之后身无所安时读其词咸愿为之执鞭不可得者初不暇论其真与赝也今观一峰之论岂此本得之毛氏者乃其真迹而吴下所见者诚所谓虞禇兰亭邪于乎百世之士片文只字流落人间虽伪为者亦能使人兴起其他可论哉【郑善夫少谷集】
　　文信国家书
　　文信国家书一纸具当时江西流离颠沛情事去宋亡无几何时矣兰虽可焚香不可灭当与正气诗作注脚【画禅室随笔】
　　陆秀夫
　　陆秀夫字君实盐城人官至左丞相
　　陆君实羣玉帖
　　长孺三十二年前温陵舟中与君实甫分凄然有惜别意又明年二月死海上原员之节葢有所不及君实貌容无絶异于人气冲语温所立固如此北固郭元徳裒其尺牍若干纸为四卷今其家无有遗孤故人念之至如此元徳之视荣附瘁捐者有间哉长孺题【式古堂书画彚考】
　　士大夫预人国家事当以节义功名为本徒以区区翰墨传后抑末矣予曩在余英沈正则处见洺水李清卿一帖清江罗夀可处见文山文宋瑞一帖今于京口郭元徳处见此帖真成三絶忠义之气奕奕浮动纸上百世之下使人感愤钱唐仇逺顿首敬书【同上】
　　谢枋得
　　谢枋得字君直信州弋阳人寳祐中举进士徳祐元年以江东提刑江西招谕使知信州【宋史】
　　元李存跋叠山帖云叠山先生笔力劲健去此且百年方凛凛生气【俟庵集】
　　金应
　　金应者性少刚知义为文天祥职书司入京补承信郎官路分天祥奉使被执左右皆散应独无畔志【宋史】金应以笔札往来吾门二十年【文山集】
　　姚勉
　　姚勉官校书郎文文山云龙泉县太霄观扁额校书郎姚君勉笔也【文山集】
　　赵孟坚
　　赵孟坚字子固号彛斋居士宋宗室也不乐仕进隠居秀州之广陈镇从弟子昂自苕中来访闭门不纳夫人劝之始令从后门入坐定苐问弁山笠泽近来佳否子昂云佳公曰弟奈山泽佳何子昂惭退便令苍头濯其坐具【姚桐夀乐郊私语】
　　赵彛斋梅竹谱并诗卷
