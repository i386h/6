<!-- { "loadSidebar": true } -->
　　阁帖潘氏本　汪珂玉瑚网云潘九亮自摹入石阁帖顾氏本　瑚网云顾从义借潘氏所藏宋本模勒上石复刻淳化法帖释文考异最为详确　又云潘顾二本皆以贾似道家所藏重模而潘本瘦顾本肥
　　余清斋帖　新安吴太学用卿以所藏眞迹模勒余清斋正帖十六卷续帖八卷刻极精详惜是板本不免犹有斧凿痕迹
　　郁冈斋帖　吾宗损庵先生摹勒凡十卷上自钟王下迄于苏米苍深不及停云而秀润过之故当逺出戏鸿之上十卷木石参半木半今已蠧损不全石犹完好今俱入质库运去徽州矣
　　戏鸿堂帖　董思白以平生所见眞迹勒成一十六卷惜刻手粗恶字字失眞为古今刻帖中第一恶札
　　快雪堂帖　涿州冯铨所摹凡六卷以为得右军快雪帖眞迹因以名其帖刻法秀润故盛有名于时然之昔人苍深之韵吾乡周丈东防称为天画神镂过语也
　　右古今法帖考所引诸説载于前者已十之八九兹不惮重録者欲存考正之意尔惟绛帖及新绛本下各失冩一条其绛帖者则法帖谱系语新绛本者则石刻铺叙语俱见于前故不复补备焉

　　六艺之一録卷一百四十六
<子部,艺术类,书画之属,六艺之一录>
　　钦定四库全书
　　六艺之一録卷一百四十七　　钱唐倪涛撰
　　法帖论述十七
　　兰亭序
　　唐何延之兰亭记
　　兰亭者晋右将军会稽内防琅琊王羲之字逸少所书之诗序也右军蝉聨美冑萧散名贤雅好山水尤善草以晋穆帝永和九年暮春三月三日宦游山隂与太原孙统承公孙绰兴公广汉王彬之道生陈郡谢安安石髙平郗昙重熙太原王蕴叔仁释支遁道林并逸少子凝徽操之等四十有二人修祓禊之礼挥毫制序兴乐而书用茧纸鼠须笔遒媚劲健絶代更无凡二十八行三百二十四字有重者皆搆别体就中之字最多乃有二十许个变转悉异遂无同者其时乃有神助及醒后他日更书数十百本无如祓禊所书之者右军亦自珍爱寳重此书留付子孙传掌至七代孙智永永即右军第五子徽之之后安西成王谘议彦祖之孙庐陵王胄昱之子陈郡谢少卿之外孙也与兄孝賔俱舍家入道俗号永禅师禅师克嗣良裘精勤此艺常居永欣寺阁上临书所退笔头置之于大竹簏簏受一石余而五簏皆满凡三十年于阁上临得真草千文好者八百余本浙东诸寺各施一本今有存者犹直钱数万孝賔改名恵欣兄弟初落髪时住防稽嘉祥寺寺即右军之旧宅也后以毎年拜墓便近因移此寺自右军之坟及右军叔荟已下茔域并置山隂县西南三十一里兰渚山下梁武帝以欣永二人皆能崇于释教故号所住之寺为永欣焉事见防稽志其临书之阁至今尚在禅师年近百嵗乃终其遗书并付弟子辨才辨才俗姓袁氏梁司空昂之元孙辨才博学攷文琴碁书画皆得其妙每临禅师之书逼真乱本辨才尝于所寝方丈梁上凿其暗槛以贮兰亭保惜贵重甚于禅师在日至贞观中太宗以听政之暇鋭志玩书临冩右军真草书帖购募备尽唯未得兰亭寻讨此书知在辨才之所乃降勅追师入内道塲供养恩赉优洽数日后因言次乃问及兰亭方便善诱无所不至辨才确称往日侍奉先师实尝获见自禅师殁后洊经防乱坠失不知所在既而不获遂放归越中后更推究不离辩才之处又勅追辩才入内重问兰亭如此者三度竟靳固不出上谓侍臣曰右军之书朕所偏寳就中逸少之迹莫如兰亭求见此书营于寤寐此僧耆年又无所用若为得一智略之士以设谋计取之尚书右仆射房元龄奏曰臣闻监察御史萧翼者梁元帝之曾孙今贯魏州莘县负才艺多权谋可充此使必当见获太宗遂诏见翼翼奏曰若作公使义无得理臣请私行诣彼须得二王襍帖三数通太宗依给翼遂改冠防服至湘潭随商人船下至于越州又衣黄衫极寛长潦倒得山东书生之体日暮入寺巡廊以观壁画过辨才院止于门前辨才遥见翼乃问曰何处檀越翼乃就前礼拜云弟子是北人将少许蚕种来卖歴寺纵观幸遇禅师寒温既毕语议便合因延入房内即共围棋抚琴投壶握槊谈説文史意甚相得乃曰白头如新倾盖若旧今后无形迹也便留夜宿设堈面药酒茶果等江东云堈面犹河北称瓮头谓初熟酒也酣乐之后请各赋诗辨才探得来字韵其诗曰初醖一堈开新知万里来披云同落莫步月共徘徊夜久孤琴思风长旅雁哀非君有秘术谁照不然灰萧翼探得招字韵诗曰邂逅欵良宵殷勤荷胜招弥天俄若旧初地岂成遥酒蚁倾还泛心猿躁似调谁怜失羣翼长苦叶风飘妍虽畧同彼此讽咏恨相知之晩通宵尽欢明日乃去辩才去檀越闲即更来此翼乃载酒赴之兴后作诗如此者数四诗酒为务其俗混然遂经旬朔翼示师梁元帝自画职贡图师嗟赏不已因谈论翰墨翼曰弟子先门皆传二王楷书法弟子又防来耽翫今亦有数帖自随辨才欣然曰明日来可把此防翼依期而往出其书以示辨才辨才熟详之曰是即是矣然未佳善贫道有一真迹颇亦殊常翼曰何帖辨才曰兰亭翼佯笑曰数经乱离真迹岂在必是响搨伪作耳辨才曰禅师在日保惜临亡之时亲付于吾付受有绪那得参差可明日来防及翼到师自于屋梁上槛内出之翼见讫故驳瑕指纇曰果是响搨书也纷竞不定自示翼之后更不复安于梁槛上并萧翼二王诸帖并偕置于几案之间辨才时年已八十余每日于窓下临学数遍其老而笃好也如此自是翼往还既数童弟等无复猜疑后辨才出赴灵汜桥南严迁家斋翼遂私来房前谓弟子曰翼遗却帛子在牀上童子即为开门翼遂于案上取得兰亭及御府二王书帖便赴永安驿告驿长凌愬曰我是御史奉勅来此有墨勅可报汝都督齐善行善行闻之驰来拜谒萧翼因宣勅防具告所由善行走使人召辨才辨才仍在严迁家未还寺遽见追呼不知所以又遣散直云侍御须见及师来见御史乃是房中萧生也萧翼报云奉勅遣来取兰亭兰亭今得矣故唤师来取别辨才闻语身便絶倒良久始苏翼便驰驿而发至都奏御太宗大悦以元龄举得其人赏锦防千段擢拜翼为员外郎加入五品赐银瓶一金镂瓶一玛瑙碗一并实以珠内廐良马两疋兼寳装鞍辔庄宅各一区太宗初怒老僧之秘恡俄以其年髦不忍加刑数日后仍赐物三千段谷三千石便勅越州支给辨才不敢将入已用回造三层寳塔塔甚精丽至今犹存老僧因惊悸患重不能强饭唯歠粥嵗余乃卒帝命供奉搨书人赵模韩道政冯承素诸葛贞等四人各搨数本以赐皇太子诸王近臣贞观二十三年圣躬不豫幸玉华宫含风殿临崩谓髙宗曰吾欲从汝求一物汝诚孝也岂能违吾心耶汝意如何髙宗哽咽流涕引耳而听受制命太宗曰吾所欲得兰亭可与我将去及弓剑不遗同轨毕至随仙驾入元宫矣今赵模等所搨在者一本尚直钱数万也【法书要録】
　　宋赵彦卫云麓漫抄
