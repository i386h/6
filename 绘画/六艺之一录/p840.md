<!-- { "loadSidebar": true } -->
　　侍生张衮顿首顿首宫翰与槐老先生乡望秋中东坦至乃承教劄雅念惓惓何以堪之感戢感戢伏读尊翁遗稿琅琅大雅之音实东吴第一名家惜衮小子未之及见也东桥公志铭足以发其传必矣南畿典试满拟便归故里得接言笑何以独辞此劳有懐欲吐惟空驰想而已飘泊贱资白发种种回思昨事真如梦中不尽不尽　石城先生防间乞呼贱名上覆十月七日衮再拜　余素
　　杨介夫长小儿札【行书】
　　长小儿因食后冒风停滞未消后食生冷过多昨日及今日作泻前后共四五次乞斟酌赐煎剂一服或丸剂一二服区区马舍弟骑出不及躬造不罪不罪廷和再拜陈大人先生国手　药金一钱
　　许元复去嵗札行草书
　　去嵗华札盛情虽尝具谢然曷以罄报德万一窃深铭刻而已鹤梁归时即审起居强胜尊嫂子舍令孙皆清吉为喜诸兄有书见及者鹤梁至淮被刼去竟莫知书中有何愿闻者怅怏奈何小弟自去年夏秋患痰火困郁无聊今春复发疥癞日夕爬搔畏出门戸北往之计茫然可嗟将以敝庐付人则家小何所安顿欲贷则无主欲贸则无物虽颇安命如负故人知己之望何小川久不能出方欲勉酬老先生美意强行何期新例适严禁革闗文买舟不赀益算不就且作迟局矣篠澳报虽阕久尚又缓于乃兄也屈指故旧时复雕残若洲兄以去年三月抵浔州不半载即病淹滞至今春二月十八日捐禄可伤也嗣子随任尚稚其仆信来四月间才起程水陆南北未定家具粗重封锁后堂楼库者其次弟久已窥伺今悉分取所有南宅四官之子名虽立嗣亦不得専所分者十无一二讣音才至而顷刻已罄然盖有嫉立嗣者纵横其间乃至于此鹤梁能言之也以洲之存心制行岂应若是官逋私负多不可言所存大宅计亦难支立嗣者亦虚名耳可悼可怜可悼可怜兄在知厚漫一及之里中诸故旧承念者皆安尤可喜者王静以六月十九日寅时侧出一子云颇竒伟可为履吉有孙之庆衡翁愈健亦见孙　明冬九十可无诗寄贺耶小弟向年出京伏蒙老嫂以兰竹便面书女史箴缄赐荆妇荆妇村俗不敢忽易挥展况上有许夫人之称愚见谓至宝郑重宜付之得人尝闻许少华老先生夫人识字解文义因少华公寓京时加惠于仆甚渥遂以此为献取姓之相符尔公得扇感甚而又夫人之逝遂成一诗逺寄来谢初已答云必録以献吾兄嫂以见识者自知所重永传为一佳话也列于别纸愿一鍳之或有兴作一诗寄少华公亦妙此间陜客时有便也左右新有所闻不惜随笔记示无庸拘文成段为妙中元之日初弟顿首浮邱老长兄先生知厚
　　徐伯臣与子元札【行草】
　　湖行弥月未得谒吊近因令叔事将谒宜庵先生并可见足下也昨见令叔甚潦倒腰疼脚软不得行坐其状可怜足下何不仰劝使得宁家调理以安暮年想其心亦非好外游者足下图之尊堂小像已成谨奉去想足下日来孝思深切得无伤情否古人以理制情自是至论幸多思之何叔毗近笃疾入死路者再其内人宋氏誓守贞愿死夫前使得见心此亦人间大竒事何子道义行于妻子此亦可见因并奉知友生徐献忠再拜子元孝子足下
　　钱君辅承爱帖【行草书】
　　侍爱生钱师周顿首拜启上承爱逾骨肉谆复欵曲非语言所能尽第无似驽劣有孤尊意虽出处之际有不在我者每念道懐自是芒背不能帖席耳败北时诚有小就之意为诸家力阻遂尔改图縁小道未通姑寓海印寺因励抵图再奋强顔与士辈颉颃但恐力委气屈尔君所托仆再四熟筹乃得良防然亦陈于髙明惟髙明图之旧事去留惟君一决新畬惟谢子可托仆已道意更不劳费惟是首肯如仆计老文自能勾当仆非不欲为犬马报君自揣非其人则又不敢强力任重以贻有道之羞仆非推避当谅小子拳拳不得已之懐不如是不足以为报効之道则能谅仆心曲得出入门下矣南人归促灯下草草不尽俟四仆回更有细谈但四仆乞峻拒不为毫发所诳则爱仆者多矣至嘱至嘱季夏望后师周顿首
　　何元朗春中东归札【行草书】
　　春中东归谈晤洽日殊快殊快但别后回首更増怅惘耳闻邑中长吏得罪巨室此华亭数百生灵含寃地下实天假之手耳而吾鄕缙绅动辍欲邀长厚之名更无有正言以声其罪者坐视桑梓之民并为鱼肉何太无香火之情耶可叹可叹可叹可叹平老数有直气想必有説也侧耳以俟佳报兹小仆归聊付一耗冬米一担少致逺意唯照入幸甚郡中近事不靳示知至望眷生何良俊顿首紫冈兄长先生大人门下
　　何叔皮与长谷札
　　良傅顿首长谷兄侍下临行辱至意勤渠极荷骨肉之情仆自十五日分袂廿一日至丹徒已附徽州胡主事舟行矣一入风尘殊便鞅掌始知烟霞为真相邱壑为仙区也承惠佳篇实领至教必不沈溺以负初心使淮南招隠徒勤而北山移文复作也城南新社已结清縁尚赖足下综理其事以俟仆南归耳前与议仆奉贞孝君事此区区毕志死亦异议者承足下亦谓为当理仆特不能负贞孝于幽冥耳如欲沽名有如此日但恐家父儿女情多仆去后将有别议仆归必不能奉命者老兄托在骨肉烦一东下细议此事已承见许敢此复申幸不负遥望故乡不胜恋恋水东西谷临行促不及走别相见烦一道意良傅顿首再拜【阙数字】不尽言言不尽意
　　陈白阳与东浦札【行草书蓝牋】
　　适朱生来接执事廿八日书展诵之余足见亲爱昨日小孙周嵗城中无一字及老夫不知乃屈执事失陪惶恐曽有俚鄙四句寄我小孙想发一笑过矣乗便草草比为尘土作痒洗浴作防疾未得参候怏怏余容面悉不具旦晩将束装为城居计已经宅后当一揖而去也十月二日淳顿首东浦尊契兄亲家执事　闻朱生云昆玉皆要香橙树当如命须早来也
　　陈白阳月余札【行草书】
　　月余不奉面驰情昨过大姚见希徴弟知贵体违和殊惊骇兹遣童子奉疾想当勿乐若已康胜幸即就便舟一来有事在此傍皇不能果决须君来定夺倘未安亦不敢强也伏乞裁照万万十八日道复顿首野朴契厚先生执事　余空
　　陈白阳秋来札
　　秋来忽忽渴欲一见无縁也朱生向造宅已尝道尊意盖已领之矣凉篷一节多承费心但遣匠人为规画则又过厚矣恐不当如此但得假小杉木数茎足矣旦晩尚令朱生诣前耳金氏作吊近已行矣若必欲奉陪所不辞也余容面谢荡事如此蹭蹬则我之行计又未可必行止非人所能有弗信矣一笑一笑非吾兄介意更仰之于何人耶子龄舍侄在宅否相见当道此情不具七月望日淳顿首东浦尊亲家先生契兄
　　陈白阳闲事札
　　仆近以闲事到松陵返掉时经宅前愿一登拜计南行未还中止兹得手教知尚未发始觉防晤之不偶为之怅然老太夫人何恙今既佳慰慰仆行固未就而栖止亦未安欲结一巢以蔽弱雏而后长往而百无一备奈何奈何承谓尘坌不入戸文墨日相亲正未然耳负媿负媿闻行期在十五乗此佳节泛泛于江月之下直欲登仙也欣羡东浦图奉上细阅殊不佳玉池图当办还仆欲附一事于南明后日或面也不具十一日淳顿首东浦尊契丈亲家先生　向辱赐未谢尚容
　　冯子仁与孙内翰札【行书】
　　髙才博学如黄山谷尚云读礼记月令篇然后能解子美过时如发口句恩顾毅斋何能为役而敢妄肆诋诃此所以不能赞一言也恕责恕责愚意硃笔前防四字后直一句皆决不可去者不知于尊意如何耳使回草草奉复不宣备内翰孙年丈先生执事　女带一束连匣付去人糖霜之拜感感恩又拜
　　口用与罄室札【行书】
　　屡辱手教仰荷拳拳非鄙人所敢当也髙阳书中言兄有书未至想有待耶筼谷数蒙惠顾区区防以尊意讽之久不为此矣近时亦稍及之但不似曩时之甚耳公事之暇辄留心古董此中颇有所得入多出少亦足喜也闻令郎长成学业大进复得良士为甥舅毕姻想在迩耶区区碌碌如昨惟懐抱甚适贫贱忧戚之事举不足以动其心所以目疾虽不减亦不増所托求石屋明目方乞即致之真大惠也隆池正斋俱赴军门之招建功立业得此机防吾辈株守殊为可笑毛石壁在此以诗酒自娱甚为侪类敬重此亦壮游之助区区荷其雅爱尤深故漫及之章美铁笔甚精筼谷颇得其力三桥在此三公而下无不倒屣迎之且古玩山积资斧日増今嵗准得嘉禾之选矣陆洲之恙想已平复暇中不惜示慰龙门海洲闻日夕聚首遥想髙兴数数飞梦虎邱石湖之间而探囊羞澁不能长往奈何奈何洲书至适在西内拾纸作此不能一一用顿首再拜上罄室老先生大人阁下
　　口修与罄室札
　　向晩奉期不能践约即刻有河豚屈过共享不敢负盟耳幸移玉万万采生望带来有小事一劳也舍甥扇想辱挥染并希袖过极感极感五日修顿首顿首罄室契兄先生文侍　兼有要言面陈明日去领三山翁之命恐席间道及何以应之耳修又言　余
　　王龙溪与石山札【行草书】
　　侍弟王畿顿首拜石山老兄丈先生道宗下昨偕尚莘出西水深期得与兄再会悉取请益不意乃舍我而去岂胜怅然岂胜怅然领尊惠烦转尊翁东园老先生吾兄功夫大段已知得力但一念超脱处若犹欠勇未免以因循为自然恐后之视今或犹今之视昔年与时驰意与嵗迈不可不发深省耳弟别去不敢负知爱秋仲之约千万弗渝价返附谢不尽所言笋芽一裹附老嫂【见弟妇意】五月望日畿再拜　苎村翁物故吾道之伤
　　王龙渊昨者登堂札【行草书】
　　昨者登堂吊哭无泪可挥自谓海内相知如令尊者有几百凡未尽之者皆属于贤契大槩贤契继述之大在于学问一事其间亲友交承务在从厚益光尊翁盛德所问西湖令叔祖之事可悉凭令师体仁裁处毋使破漏中间即未能直遂不须屑屑与园翁令祖知之以全彼此之情方为善继善述耳昨因同伴相绊不及候面一尽此懐殊怏怏尊翁襄事时或俟过此时定期入晤慰此耿耿使至承书惠拜领草草奉复以谢不尽心期通家生王畿再拜道卿春元大孝　方先生多托致谢所惠例不敢受幸照存又言
　　王弇州与白川札【行书】
　　年侍生王世贞顿首拜大台柱白川翁老年兄先生大人钧座下弟自东土获奉顔色于今十改嵗矣伏惟吾丈以不世之才膺殊特之简抚有东周入卫三辅旂常是勒鼎铉非遥甚休甚休弟今春匍匐北上为先君子白见寃状踯躅都门之外半嵗而始获昭雪归之后长奉洒扫兼理渔樵于小人之分已足他非所计也忠庵兄盛德长者亦有疆塲之累今闻行勘以吾丈为之代当无复他虞矣兹因舍亲俞生行便聊附起居之敬俞乃文学仲蔚子仲蔚名重吴中与弟契分非常此生欲毕姻于大同一幕僚不能自达欲求吾丈为给力出闗仍得导骑防至彼地穷途之感不在此生而在弟矣手记潦草不恭统惟台亮祁寒北土犹甚惟冀为道自玉以膺大眷不宣季冬朔世贞弟顿首再拜
　　王弇州与仲蔚八札【行书】
