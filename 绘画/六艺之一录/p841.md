<!-- { "loadSidebar": true } -->
　　廿五日次河间友生王世贞顿首启仲蔚尊兄足下春时附一诗及书知当达也贼益深无复下理贵人悉海内兵攻之吾恐遂一掷耳仲蔚佳士颅肉作青精气何可着贼手吾力不能挽梦寐仙仙耳仲蔚知吴明卿谪耶坐以谈文章故当事者几一网尽然谓仆乃其魁焉所深恨仆则以左右死者常自厌恨业障不自割断借人了之明嵗夏初可长得奉仲蔚也日坐樊笼谍满案作生平所无态苦甚苦甚武当笋风格领袖筼筜昨过焦副使者杂油及蒜烹之一见欲呕不觉匿笑此笋亦当遂笑吾也人去便聊以问仲蔚　佳集颇已徴梓人第急须管仲长公子赞耳足下不作管赞殊未解所以新诗亦便寄来并刻之徐子与行部吴中首当下榻仲蔚也贞又拜
　　昨承示徐子与诔适有客不能作答侵晨读之详婉恳笃令人神伤盖不独其辞之宏丽也近舍弟所寄分书已至后有増定一二条旬日内亦须遣人入霅故不复寄音墓碑成足下亦不必亲行但仿百衲碑例量其大小双钩廓填入石可也冗次不一一世贞顿首启仲蔚尊兄大雅足下
　　连日苦疮疡爬搔甫毕呻吟继之以故不获候讯更辱雅贶先及慰藉勤拳感甚感甚仆之此补甚乖夙懐得遂初服快不可言所少恨者家无声色之奉园池酒食皆与客共而为人生排作韩熈载以此不能言耳谈及子与便令人酸鼻俟榇归即当有苕上之行当约足下同往也舍弟迁江西臬副想所欲闻者余不一友弟王世贞顿首复仲蔚老兄先生词伯足下
　　隂符经信是赵得意笔虽小有刮损不妨白璧已令休承公瑕作跋更须兄数法语前有佳纸书之可也外纸三条求以八分书欲刻之紫檀匣并希即付去力圆觉经六卷可挥洒否勿谓姚麟迫欲坡书换羊也世贞顿首仲蔚老长兄大雅
　　前得敎知苦利未平昨见王明佐道病状甚悉今夏暑湿不时脾家积食饮之毒得秋气辄发宜絶滋味时以白粥补之香连丸类恐太峻或非髙年所宜也仆此饮啖如昨体中亦无苦似得絶欲之力聊以附闻不一世贞顿首仲蔚老兄大雅左右
　　得书知子与凶问询之使者得其详必不妄矣嗣息竟絶二千里旅榇人理酷能不痛伤若仆何足言纵彼中狂吠不胜病疏已上决不岀矣且念子与乃尔中年以后人何可逺出归老弇州园与足下时相闻足矣足矣余不次世贞顿首复仲蔚尊兄大雅足下
　　昨复劳神染翰结法古雅之甚明当致之第恐此老见姜沈惯不便识耳所喻松雪隂符经笔甚佳但跋尾名姓及收藏前印俱为俗子刮壊而后少六十九字又无佳跋勉以十金酬之想它人不复尔也足下以为何如将来正须足下大加赏鉴耳余不具世贞顿首复仲蔚尊兄大雅足下
　　王敬美与仲蔚札【行书】
　　得书欣若面谈适早得京报知家兄南都之谤不入与王龙池俱无恙此诚为世道庆不但仆家事也唯虚江兄在罢软之列差为不乐耳愚兄弟素寡宦情今着此箭谊无复岀公论既明进退自由此于勒归霄壤矣知足下忧喜当同故不惮详述也仆书尺牍虽小佳较梓匠政得胜耳为家兄所强乃作班定逺穷时态可为一噱得袠可有十二三其意在博采与足下务精之意别欲称雅语即古人尚多不满人意者况唐宋暨时人耶春日正佳两园梅花盛发念足下不得共握麈其间有兴能买舟一到否即日世懋稽颡复仲蔚徴君先生大雅足下
　　陆平泉龙潭阁札【行书】
　　龙潭阁中慿髙外望黄云徧野秋色可餐拟约来日偕往一舒眺也此启眷生陆树声顿首拜
　　钱绪山舟过札【草书】
　　德洪顿首启昨舟过贵乡闻执事村居路逺且洪为广行期迫城中诸相知俱不通及用是懐歉书院闻林秀水建制以龙渚可贺可贺刘龙阳天真经度颇悴心力王祯一议得时便于事或有所济然必得权借有力乃可恃耳非执事任之将谁责之龙阳书来执事必有复也毛梅庄洪亦附去一简矣行次匆匆布此草草不尽所请侍弟钱德洪顿首拜石山沈大人先生道契丈贵乡诸同志均乞致谢幸幸初八日具　余
　　莫云卿与刘生手简
　　昨夜坐偶得佳兴写小行书一纸颇有前人法度目中无知书者第可与足下相赏耳今奉去以偿久负行书欲令运笔不暂留滞痛去俗病自能合作学古本圣教序不如学新本兰亭此语大有防心也褚河南笔趣絶羣离类枯树赋新絶竒古便与二王抗行愿足下留意焉习举业倦时不妨游艺此道此道若大成纵横一时可令青紫夺气
　　项子瞻与三弟六札【行草书】
　　心静养客中岂真为恶耶赠行诗新年须成册寄去张王屋嵗暮旅泊无所事亦是为贫驱使向日豪纵竟成春梦而反奔走干谒何哉昨雪颇有佳兴恨嵗例俗态累人不能有防细糖一盒干腊四肘遣意淇再拜三弟二官往杭何日还老灶从行否屠尚书房子卖成陆
　　堂此近为异闻钱海石复报书闲中来看一笑
　　六朝诗遣还俗辈无可与语且向兰借间求良友也病中不敢抽思无所制作俟晴要仰观来发一竒兴淇拜三弟
　　才到家阻雨峡石二宿但不如雪耳应山在此即来一谈想连日雨孤懐亦不畅且共笑防淇拜三弟
　　今日颇凉爽新竹清隂良可憩谈下午相期一过欲要仰观恐妨下帷未必肯来虚意不若止也六朝诗十帙遣归共前廿帙折处宜以朱防如未録勿即伸展亦数日之劳也淇拜三弟
　　晴霁则苦蒸热凉爽则苦风雨适意时岂得多耶才自乡还刘鼻去未过一清谈何如六朝诗看毕初兴欲手録目昏竟嬾恐成虚想耳得善书者了此亦嘉事也淇拜三弟
　　香饼二十不能多恶况兼之隂寒天道人事无一而可独坐则无聊披帙则惘然欲行无地欲语无人何以排此伊郁淇白三弟
　　项子瞻施事札【行草书】
　　施事昨已供上杭有日矣湖山春色当有待也因而得赏俗累岂真俗哉昨暖南圃稍动此意今又隂寒矣良辰诚难所遇皆俗陋不可堪处无可共一言者况相契分者哉唯尚友于简编婴情于耕植耳闲过园一坐少息劳扰淇拜
　　项子瞻兰蕋帖【行草书】
　　姚士成兰蕊蓄得甚少以今计之岂止五分一钱耶用之当爱重此不足与不知者道也惜哉士成花较昨更精神因狂颷已有先零者矣荣盛何可久先来烹茶淇拜
　　项子瞻惠泉札【行书】
　　惠泉一坛専力遣贮余俟袖茗过院共相品试直须舌根上讨岀本来无味主公方许入曹溪一项元淇饶舌定湖慧空二上人
　　项子瞻与定湖札【行书】
　　适从吴门还为得赵文敏简中峰帖一册此书学人不可无者特此奉具山谷云字中有笔如禅句中有眼须一毫头上下工夫始得余留面赋淇草拜定湖法座
　　项又新欲坐花前札【行书】
　　极欲坐花前领清话偶以冒寒而止专此辞谢暇刻当久坐髙斋不虚兄念也谅之谅之制教下弟德新稽颡
　　邢子愿云破句帖并柬
　　云破月駃舟行岸移秦公厥有深指乞作中露一联切语如此意如何侗顿首
　　邢子愿与昭甫札
　　上賔过此不能具酒赀殊愧殊愧今以一扇易得青钱百文足下持至市上垆头试与许孟舆共醉也昭甫年家兄侗顿首
　　李卓吾客冬札【小楷书】
　　客冬赐俸本为刻书而书藁未定将俸盖成药师佛殿一所朔望律僧数辈持诵药师真经以为诸丈念福亦不虚也兹正油漆得来赐即告成矣并以附谢李氏四书一册附此请教近况如此亦可知清福之不易受也余具讱庵书中不敢多及四月廿七日贽生顿首　余敬
　　顾同知与后朋札草书
　　往嵗拙作偶见此纸録一过呈上请教昨小启请订一日少展夙念至望至望衰朽平生所酷好者琴耳尝刻谱以传近欲诸兄之髙才雅致者得跋数语以彰区区一时好尚在此而不在彼如兄超凡頴拔髙出流俗万万者可吝此数语以垂爱于不朽耶感刻感刻何如何如北游仙舟发兴未为晩也草草右启大元后朋契兄先生契我眷生顾应阳顿首拜
　　唐元徴与公觐札【小行书】
　　别后见邸报知翼庵兄已请告矣凡诠部请告者防一下即行例无覆也弟以为书可无作昨舍甥道殷丈意谓仍须备一书正与来教同顷当即修一椷附之岂敢误也弟病体殊不堪不止雨况凄其耳奈何公觐老年丈侍史文献弟顿首
　　钱稚文别来札【行书】
　　别来想姑娘起居康胜骨肉尊亲此时更无多人不能不悬悬也弟近来所业何事古人士农工商各居一业村教虽清苦若修业有恒犹胜浮游奔走耳代仪四金致姑娘充茶果之需转呈是望诸不一一表兄龙锡顿首
　　徐子先壎吹萝附札
　　本以壎吹幸从萝附春月小儿书来伏蒙老亲家附从所请弟与荆人俱不胜感戢弟闰月岀都蹔驻津门拟在望前后解维行矣去国之身不能躬陈谢悃欲遣一介为未见小儿报言未敢造次乃辱台劄先颁且隆仪优渥既感以愧无能为心小儿书中屡言贫家无以为礼乃蒙老亲家垂神优厚尤为不安耳【缺】　之初识者知有今日即弟通籍之初为当事者陈説亦言当有今日所以自弃于日月之侧哓哓多口冀万一之用乃古来必然之画多待祸乱数年而后用第欲以一人之力欲弭滥觞而遏滔天想造物者或未之许也老亲家初至遽值此念无事任于时稍迁附近何害耶西山中斋堂一路多有深岩幽谷良田广宅清泉茂树可以避世昨嵗颇为都人所物色天气清和老亲家或于彼中覔一佳处甚善万万不宜岀东南来也或房山涞水易州亦有佳山水处可处耳厚赐借将芹意伏惟鉴存容日专陈微悃不庄不悉弟光启又顿首上
　　徐子先夏初札【小行书】
　　夏初一书寄还不知小儿曽展送未也郡幕黄公祖复得老亲家手书兼拜珍谷之赐且媿且感迄今行矣度抵家时正秋风扶摇鹏抟九万里之日也弟既未能亟归计犹得把臂长安道中耳时局日新甚至典试诸公久未奉俞计入场期日未免易常期矣他事尽然未知究竟若何奈何哉感时触事忧结良深胸中亦有郇谟字抑郁当谁告语唯待来兹言返初服则已耳知究竟何如有便乞一相闻尊价北来不唯有慢兼复劳其管顾极不能安拙刻农遗前三叔太欲刻弟以乗便自刻之今恐郡中欲翻刻则尚有増定乞一徐之当寄回也使还率此附谢老太翁三叔太乞叱名致意诸容嗣展不尽阳月十四日弟光啓又顿　冲
　　徐子先自笑札【小行书乌丝阑笺】
