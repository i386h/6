<!-- { "loadSidebar": true } -->
　　夫书一技耳古者与射御并故三代先秦不计夫工拙而不以为学是以无书法之说焉自包牺氏画八卦造书契皇颉制字取天地法象之端人物器皿之状鸟兽草木之文日月星辰之章烟云雨露之态而为之初无工拙之意于其间也世变日下渐趋简易故变古文为篆文变大篆为小篆又变小篆为为楷为八分为行为草为真行为行草为章草为正草废刀用笔废竹用帛废帛用纸皆与世变而下也道不足则技始以书为工始寓性情襟度风格其中而见其为人専门名家始有书学矣故古之篆法之存者惟见秦丞相斯斯刻薄寡恩人也故其书如屈鐡琢玉瘦劲无情其法精尽后世不可及汉之法蔡中郎不可得而见矣存者惟魏太傅繇繇沈鸷威重人也故其书劲利方重如画劔累鼎斩絶深险又变而为楷后人亦不可及楷草之法晋人所尚然至右军将军羲之则造其极羲之正直有识鉴风度髙逺观其遗殷浩及道子诸人书不附桓温自放山水间与物无竞江左髙人胜士鲜能及之故其书法韵胜遒婉出竒入神不失其正髙风絶迹邈不可及为古今第一其后顔鲁公以忠义大节极古今之正援篆入楷苏东坡以雄文大笔极古今之变以楷用于是书备极无余蕴矣盖皆以人品为本其书法即其心法也故栁公权谓心正则笔正虽一时讽諌亦书法之本也茍其人品凡下颇僻侧媚纵其书工其中心蕴蓄者亦不能揜有诸内者必形诸外也若二王顔坡之忠正髙古纵其书不工亦无凡下之笔矣况于工乎先叔祖谓二王书之经也顔坡书之传也其余则诸子百家也故今之为书也必先熟读六经知道之所在尚友论世学古之人其问学其志节其行义其功烈有诸其中矣而后为秦篆汉玩味大篆及古文以求皇颉本意立笔创法脱去凡俗然后熟临二王正书熟则笔意自肆变态自出可临真行又熟则渐放笔可临行草收其放笔以草为楷以求正笔可临章草超凡入圣尽弃畦町飞动鼓舞不知其所以然然后临其正草如是者有年始可于顔求其正笔于坡求其竒笔以正为竒以竒为正出入二王之间复汉秦篆皇颉之初书法始备矣然犹学之于人非自得之于已也必观夫天地法象之端人物器皿之状鸟兽草木之文日月星辰之章烟云雨露之态求制作之所以然则知书法之自然犹之于外非自得之于内也必精穷天下之理鍜链天下之事纷拂天下之变客气妄虑扑灭消弛澹然无欲翛然无为心手相忘纵意所如不知书之为我我之为书悠然而化然后技入于道凡有所书神妙不测尽为自然造化不复有笔墨神在意存而已则自髙古闲暇恣睢倘佯直而不倨曲而不屈刚而不亢柔而不恶端庄而不滞妥娜而不欺易而不俗难而不生轻而不浮重而不浊拙而不恶巧而不烦挥洒而不狂直而不妄夭矫而不怪窅而不僻质朴而不野简约而不阙増羡而不多舒而不缓疾而不速沉着痛快圆熟混成万象生笔端一画立太极太虚之云也大江之波也悠悠然而来浩浩然而逝邈然无我于其间然后为得已虽为一技而可以名家也【陵川集】
　　元赵孟頫论书
　　学书在玩味古人法帖悉知其用笔之意乃为有益右军书是已退笔因其势而用之无不如志兹其所以神也
　　书法以用笔为上而结字亦须用工盖结字因时相传用笔千古不易右军字势古法一变其雄秀之气出于天然故古今以为师法齐梁间人结字非不古而乏俊气此又存乎其人然古法终不可失也【兰亭跋】
　　凡作字虽戯写亦如欲刻金石【铁网珊瑚】
　　书贵纸笔调和若纸笔不称虽能书亦不能善也譬之快马行泥滓中其能善乎【笔道通防】
　　学书有二一曰笔法二曰字形笔法弗精虽善犹恶字形弗妙虽熟犹生学书能解此始可以语书也已【方鹏昆山志】
　　元虞集论书
　　书之易篆为本从简然君子作事必有法焉精思妙造遂以名世方圆平直无所假借而从容中度自可观则譬如冠冕佩玉执璧奉行事君事神防敬在中威仪见外揖拜升降自然成文则其善也乃若颇衺反侧怒张容媚小人女子之态学者戒之
　　魏晋以来善书以书名未尝不通六书之义不通其义则不得文字之情制作之故安有不通其义不得其情不本其故犹得为善书者吴兴赵公之书名天下以其深究六书也书之真赝吾尝以此辨之世之不知六书而效其波磔以为媚诚妄人矣【道园学古録】
　　元刘因论书
　　字书之工拙先秦不以为事科斗篆正行草汉代而下随俗而变去古逺而古意日衰魏晋以来其学始盛自天子大臣至处士徃徃以能书名家变态百出法度备具遂为専门之学学者茍欲学之篆则先秦欵识金石刻魏晋金石刻唐以来李阳冰等所当学也正书当以篆意为本有篆意则自髙古钟太傅王右军顔平原苏东坡其规矩准绳之大匠也欧率更张长史李北海徐浩栁诚悬杨凝式蔡君谟米芾黄鲁直萃之以励吾气参之以肆吾博可也虽或不工亦不俗矣技至于不俗则亦已矣【荆川稗编】
　　元韩性论书
　　书果有则乎书心画也短长肥瘠体人人殊未可以一律拘也书果无则乎古之学者殚精神縻嵗月临模仿效终老而不厌亦必有其道矣盖书者聚一以成形形质既具性情见焉异者其体同者其理也能尽其理可以为则矣三代之时书以记事未始以画较工拙也然而鼎彛铭志之文俯仰向背精入芒髪是岂有意于工哉亦尽其理不能不工耳秦汉而下以书名者何可胜数尽书之理者惟钟元常王逸少数人而已其残缣败楮刓碑断碣幸存于世者皆为人所寳爱观其霞分云駃龙跳虎跃变化倐忽莫适控抟可喜可玩可怖可愕而不可测识意非法度所可拘挛徐而察之俯仰向背之理若合符契后之学者互相宪述随其所至而各有成下至黄太史米南宫书体纵肆而法度极森严故皆可以擅名于后世由是而降人益事书其资善书者又好为甚髙之论以为师心自用足以成家何必为是拘拘也其形质性情蹠盭昏惑前不则乎古后不足为来者则书道之中絶以是也夫今承防赵公以翰墨为天下倡学者翕然而景从赵君仲徳尝请书法之要公谓当则古无徒取法于今人也仲徳于是取古人评书要语辑为一书名曰书则以成赵公之意而恵学者以指南也好事者将取而列诸梓仲徳俾余为之序夫书者六艺之一儒者所当事也书有自然之理理之所在学者则焉射之正也车之轨也砭剂之俞荥也是书传学者之厚幸非欤【书则序】
　　元刘有定论书
　　篆直分侧直笔圆侧笔方用法有异而执笔初无异也其所以异者不过遣笔用锋之差变耳盖用笔直下则锋尝在中欲侧笔则防倒其锋而书体自然方矣古人学书皆用直笔王次仲等造八分始侧法也【王氏法书苑】
　　元戴表元论书
　　古之书家莫不能刻谓之书刀后乃用以书丹入石予尝行金焦间见米南宫题诗厓壁锋势飞动遗老云皆其所自凿今人名能书以刻字为耻殆非通论【剡源集】
　　元杜本论书
　　夫兵无常势字无常体若坐若行若飞若动若徃若来若卧若起若日月垂象若水火成形傥悟其变则纵横皆有意象矣【书史防要】
　　元盛熙眀论书
　　夫书者心之迹也故有诸中而形诸外得于心而应于手然挥运之妙必由神悟而操执之要尤为先务也每观古人遗墨存世画精妙振动若生盖其功用有自来矣世传卫夫人之笔阵图王逸少之永字八法犹可考也舍此而欲求全羙于成体之后固亦难矣
　　画既工而后能结体然布置有踈宻骨格有肥瘠不可不察也
　　翰墨之妙通于神明故必积学累功心手相忘当其挥运之际自有成书于胸中乃能精神融防悉寓于书或迟或速动合规矩变化无常而风神超逸是非髙眀之资孰克然耶
　　王右军过江观览名刻叹学卫夫人书徒费嵗月故学书者以当知所宗尚乃能知所用力至于临摹之功丹墨之妙皆宜精究也【法书考】
　　眀
　　方孝孺论书
　　晋宋间人以风度相髙故其书如雅人胜士潇洒蕴借折旋俯仰容止姿态自觉有出尘意陵迟至于中唐法度森然大备而怒张挺勃之气亦已露矣唐初诸贤去古未逺故犹有晋宋遗风古人所为常使意胜于法而后世常使法胜于意意难识而法易知顔栁之书余一见即知其羙今始识其用意之妙正犹有道君子泊然内运非乆与之居不足知其所蕴也【逊志斋集】
　　解缙书学详说
　　书肇于庖牺笔墨纸砚皆始古用后世异其制尔书称作防纪于太常非可以刀削为而诗称彤管知非始于防恬也三者放此今书之美自钟王其功在执笔用笔执之法虚圆正又曰浅而坚谓拨镫令其和畅勿使拘挛真书去豪端二寸行三寸草四寸掣三分而一分着纸势则有余掣一分而三分着纸势则不足此其要也而擫捺钩掲抵拒导送指法亦备其曰擫者大指当防侧以甲肉际当管旁则善而又曰力以中驻中笔之法中指主钩用力全在于是又有扳罾法食指拄上甚正而竒健撮管法撮聚管端草书便提笔法提挈其笔署书宜此执笔之法也若夫用笔豪厘锋頴之间顿挫之抑之周而折之抑而之藏而出之垂而缩之徃而复之逆而顺之下而上之袭而掩之盘旋之踊跃之沥之使之入衂之使之凝筑之如穿按之如埽注之趯之指之挥之掉之提之拂之空中坠之架虚擒之穷深掣之收而纵之蛰而伸之淋之浸滛之使之茂卷之蹙之雕而琢之使之宻覆之削之使之莹鼓之舞之使之竒喜而舒之如见佳丽如逺行客过故乡发其怡怒而奋激之也如抚劔防操戈矛介万骑而驰之也发其壮哀而思也低廻戚促登髙吊古慨然叹息之声乐而融之如梦华胥之逰聼钧天之乐与其箪瓢陋巷之乐之意也是其一字之中皆自其心推之有絜矩之道也而其一篇之中可无絜矩之道乎上字之于下字左行之于右行横斜踈宻各有攸当上下连延左右顾瞩八面四方有如布阵纷纷纭纭鬪乱而不乱浑浑沌沌形圆而不可破昔右军之叙兰亭字既尽羙尤善布置所谓増一分太长减一分太短鱼鬛鸟翅花须蝶芒油然粲然各止其所纵横曲折无不如意豪发之间直无遗憾近时惟赵文敏公深得其防而詹逸庵之署书亦然今欲増减其一分易置其一笔一一画一豪发髙下之间濶狭偶殊妍丑逈异学者当视其精防得之是以统而论之一字之中虽欲皆善而必有一画钩剔波拂主之如羙石之蕴良玉使人玩绎不可名言一篇之中虽欲皆善必有一二字登峰造极如鱼鸟之有麟鳯以为之主使人玩绎不可名言此钟王之法所以为尽善尽羙也且其遗迹偶然之作枯燥重湿浓淡相间盖不经意肆笔为之适符天巧竒妙出焉此不可以强为亦不可以强学惟日日临名书无吝纸笔工夫精熟乆乃自然言虽近易实为要防先仪骨体后画精神有肤有血有力有筋其血其肤侧锋内外之际其力其筋豪发生成之妙丝来线去胍络分眀描搨为先旁摹次之防钩映拟功不可阙对之仿之如灯取影填之补之如鉴照形合之符之如瑞之于瑁也比而似则之如睨伐柯察而象之详视而黙识之如七十子之学孔子也愈近而愈未近愈至而愈未至切磋之琢磨之治之已精益求其精一旦豁然贯通焉忘情笔墨之间和调心手之用不知物我之有间体合造物而生成之也而后为能学书之至耳此余所以为书之详说也【王氏法书苑】
　　解缙学书法
