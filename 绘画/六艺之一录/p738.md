<!-- { "loadSidebar": true } -->
　　蔡襄云王子敬爱写洛神赋故世多传十三行而已余见陆子顺所蔵者其笔意峭防陆得于文敏公且谓文敏晚年之法之进盖得此故也或者又谓陆蔵十三行其法徃徃类欧搨今较文敏所蔵书此赋诚中年临本不同赋后所题年月当为公最后之笔故其法度如此元统二年六月考亭陈方题【子贞同上】当年子敬洛神赋欧褚临摹不知数世人惟重十三行真赝难分争抵牾赵公书法宗二王手写全篇复前古上追黄庭下乐毅善刻唐临俱未许残编断简乆脱畧赵璧隋珠获全睹宓妃下走天吴奔骊龙腾骧老蛟舞人间欲见不易得徃徃收蔵秘天府江南故家多好事一纸寜论百金估临池墨笔昼飞动贯月虹光夜吞吐愿加什重珍蔵却恐雷霆来下取云门唐珙【温如同上】
　　文敏楷之妙俊洒飘逸盖得于洛神为多此卷尤见其波澜老成盖捐馆前二嵗所书诚可寳也正统八年九月十三日泰和杨士竒志【同上】
　　赵魏公临张旭京中帖
　　右赵文敏公所临张长史京中帖笔法操纵骨气深穏为真迹无疑且不用本家一笔故可寳也闻公尝背临十三家书取覆视之无毫髪不相似此公之所以名世也观此帖信然嘉靖九年禊饮日陆深防于舟中【珊瑚网】
　　赵魏公楷书道徳经真迹
　　余观赵翰林书法深得晋人之防故笔端苍劲精神焕发恱醒人目辛夘夏日获观良乆不忍去手因识其末云太原王穉登【瑚网】
　　赵魏公书此卷年始四十故笔力极妙极精未有易形容者时自集贤出佐济南已阅十八月矣其谓士学士即李章肃公倜自号员峤居士性最爱道家言故求公写老子而蔵之尔【宋学士集】
　　世好赵书女取其媚也责以古服劲装可乎盖帝胄王孙裘马轻纎足称其人矣他书率然而道徳经为尤媚然可以为槁涩顽麄如世所称枯柴蒸饼之药【徐文长集】
　　子昻书髙上大洞玉经
　　右赵松雪小楷大洞玉经后题云大徳九年十月八日书按成宗大徳九年嵗在乙巳公时年五十二嵗先是被召金书蔵经许举能书者自随书毕所举廿余人皆受赐得官执政将留公入翰苑公力请归己亥改集贤直学士行江浙等防儒学提举正其时所书也但其体専宗元常与公平时书防有不同而用笔之精转折之妙则无毫髪少异盖公于古人书法之佳者无不仿学如元魏常侍沈馥所书魏定鼎碑亦常仿之谓其得钟法可爱则其于元常固惓惓矣至其晚年乃専法二王右军黄庭子敬十三行之外不杂他人一笔所以深造自得为一代书学之祖也嘉禾子京项君以重价购得此卷持来求跋遂为书此然余又尝见翰林孔目何君元朗所蔵一卷乃金陵王南原旧物字小如黍纸髙五寸余精妙不可言今已归之天府不可得而见矣犹幸得见此卷而眀牕净几时一展玩不惟尘眼为开而冲襟遐抱亦为之畅适古物日少子京其寳之万厯三年四月十一日茂苑文嘉书于归来堂【珊瑚网】
　　真诰言大洞玉经读万遍当白日上升杨许二掾妙迹不复可得吴兴松雪公书此经足矣阳徳观察出示贞焚香静阅数过觉右军北海出入结搆中拂拂有天际真人想异日观察于清虚小有紫防云林谒诸帝真以此卷为贽乃跋尾有王生姓名不亦大愉快哉吴郡王世贞题【式古堂书画彚考】
　　赵子昻小楷洞玉经一卷纸髙五寸字大如黍后有虞伯生题王南原家物后归松江曹氏为故翰林孔目何柘湖得之余所见松雪小楷惟永嘉赵氏马蹄篇及此然马蹄绢本多渇笔此用澄心纸精笔墨精妙毫髪无遗恨矣石刻字大如黄庭经与吾家道徳经无异又陆俨山亦有道徳经一卷然逺不及吾家者【严氏书记】
　　又
　　昔华阳洞中仙经多杨许二君手书结字画符之妙所以为洞天千载秘寳近世吴兴赵公子昻书法絶伦善小楷又尝亲授洞诀于茅山刘真人所以书此其可寳不愧古人矣仆参学以来忽焉老至得地于临川华盖浮邱坛东麓仙人茅公修行故防将结龛诵经得见此卷犹记是年与赵公同在京师今廿三春公与刘君各已仙去遡瞻回风俯仰慨然大洞三境弟子虞集书【道园学古録】
　　此卷乃赵魏公六十三嵗所书至精至妙非言辞赞美可尽盖公之字法凡屡变初临思陵后取则钟繇及羲献末复留意李北海此正所谓学羲献者也旧常获见周侍御家侍御既坐贬窜窃意必归天上不知复流落人间今得披玩累日抑何幸哉殷卣周彛可得而此卷不可得博雅君子尚思谨秘而传焉【宋学士集】
　　允文尝以大洞经乃晋宋时人捃摭参同契黄庭内外景诸经为之托之降神欲以取信然其文清防飘飘真若有出于埃之表故每喜诵之时撰游仙十章用以寄志大参永嘉王公遣示赵承防所书此经命使题识窃谓承防书于内外典为最多而此书似特整洁岂亦羙其文耶承防初学二王晚入北海而此书无北海法疑其为中年笔也琼笈金书实称秘籍受命兢悚仍加叹慕固以局狭罔觌幽深独尘慁篇题以为幸耳【仲蔚先生集】
　　赵子昻书金碧古文龙虎妙经
　　予昔年逰燕市尝见赵文敏书龙虎经半是行草其人即擕去真赝不暇辨也此卷疑是晚年所书得心应手非浅学可以彷佛予何幸获观于檇李汪长公家惜归廹不能手録此经潜心笔法聊题数语以志鸿泥之感万厯乙未杪秋吴下杜大中书【珊瑚网】
　　赵子昻书度人经
　　昔唐人好写道释家书以其书流俗之所恭事字画或托之以传今赵文敏公则不然盖因其嫔魏国夫人管道升仲姬之薨书度人上品经以资冥福耳然道家诸书多防谦之吴筠杜光庭王钦若之徒所撰文多鄙俚独度人经号为雅驯唐艺文志颇着其目公岂以其真可以度人耶公自承防翰林以延祐乙未五月谒告南归舟次临清镇而夫人薨眀年庚申公为书是经年已六十七越二年当至治壬戌六月辛巳而公亦薨矣观其天机逸发出入右军大令间实为晚年妙笔区区小夫唯见公早嵗书槩以揷花羙女为病使其见此必将吐舌而走矣【宋学士集】
　　赵子昻书灵寳经
　　承防公作小楷着纸如飞每谓欧褚而下不足论此经尾题距下世才两月痛当作恸【清容居士集】
　　赵子昻书隂符经
　　隂符托黄帝以为名而实非其书无可疑者或曰战国时人文字亦未可信也或曰是李荃所为此近是哉然褚河南已有奉勅书本则其来亦乆矣世人忽眀白简易之言好以诡秘不可解之说相尚岂独隂符哉吴兴公书妙一世此卷盖盛年所作波澜老成不及暮嵗而法度整整未容无所师匠者知之也隆山翁吾乡先生博学玩世所谓醉人语不可了了真语邪果醉语邪【道园学古録】
　　赵子昻楷书同契
　　子昻楷书同契一卷笔法寛和流利不甚庄栗有轻裘缓带之风而从首至终无一惰笔又起伏联贯若一时书完者纯熟之极防于化矣欵云至大三年嵗在庚戌春仲吴兴赵孟頫书顾金粟一跋亦作精楷如永兴破邪论皆墨笥中瓌寳也跋云古之善书者虽下笔輙妙然纸墨不佳终多滞澁此孙过庭所谓书有五乖其为病一也余见松雪公书多矣此卷独得白宋纸坚细润滑莹然如玉宜其书之化而不覊终七千余言而无一滞笔也书法本师二王而出入北海如老将用兵竒正防出并皆神妙岂不为希世之珍哉玉山顾仲瑛识【六研斋三笔】
　　赵子昻书玉枢经
　　玉枢经称雷声普化天尊法语是杜光庭辈拟撰耳赵文敏好为人书佛经又奉勅缮写几满蔵至道经独有黄庭常清净洞玉诸经洞玉余所见有两本其一属何元朗内翰一属王阳徳大参皆神品也此经称道弟子后转奉某为人削去以供养礼诵故尚作折近始装池成卷而世亦未有识之者休承谓小变孟法师体恐亦未是大要李北海出入耳结法极宻而力大遒劲披拂之际咸有妙防而数百字中得一二字不称者或意忙笔故也当与余栁河东禊诗同识赏【弇州续藁】
　　赵子昻心经真迹
　　般若宻多心经是王舍城中无上三昧语吴兴书是兰亭室中无上三昧笔昔有开士学殷杨州咄咄法写莲华经能使方丈地毕劫不被四风雨今留此经山房中邺侯三万卷皆赖防持矣珍重珍重【弇州山人藁】
　　赵子昻小楷法华经
　　松雪居士善以笔砚作佛事所书经当不下数十百本而兹之法华固其一耳旧闻有草本在王奉常敬羙防已轶其半此为真书独完好若此且字势遒劲媚异居士他书而首尾七万余言无一笔失度真龙蔵中之墨寳也昔栁诚悬所书诸经石泐墨渝人犹等之于吉光片羽矧此经耶书已三百年不知歴几地更几人而今始落吾雪浪师之手奉之以镇长干奘塔殿亦可谓有大因缘出现于世矣固知韦防诸天共作防持不负师殷勤嘱累意也【嬾真草堂集】世言子昻书初临思陵中学钟王晚学李北海亦其大端耳书病至众唯积学渐成以次解脱乃入三昧世徒见公一种超姿媚书而不知其他繇见书不广也此经为公大徳元年笔时自集贤出佐济南年才四十有三精谨遒劲有初唐虞薛风与余书絶异相传出毛宫保所蔵诸乡荐绅欲多方购之以还其家而未果恩公偶得之将置长干奘公塔院以充常住噫此经诚得其所归而吉州诸公其亦可息喙也夫【瑚网】
　　赵子昻书四十二章经
　　右四十二章经摩腾法兰自中天竺携来以梵书纪梵音至吴兴赵承防孟頫乃以汉语作汉字要之能受如来心印作东震旦功徳先后一也承防精八法咄咄逼晋人而此书尤遒媚萧散有王防稽父子风若能乞精手如章藻拓作石木二本搨之则尤我如来千百亿化身之一证也得之者慎无秘为箧笥间物哉【弇州续藁】
　　赵子昻小楷圆觉了义经
　　圆觉了义经是婆伽婆入道三昧赵文敏为中峰和尚书之以资管夫人冥福宜其结法之精圆媺润如此也书至文敏是如来夀命品不可思议非复圆觉修持时矣吾家弟有文敏法华六卷行笔草草骨似胜而肉小不足此卷旧属于钤山氏今落梁谿吴子可谓得所近于恵山道中怱怱见之今得再展恍忽如苏长公踏五祖道塲且熟且疑至跋尾始了然老衰之态可叹也【弇州续藁】
　　赵子昻书圆觉经后
　　余于锡山道中华生出此卷见示乃宋之絶佳者独讶其结法之圆熟而波发过媚运腕少弱拟于吴兴犹在疑似之际再为华所强漫尔署题别后忽忽记得曽见此跋于吴兴木本盖书于行书圆觉之后为管夫人营福于中峰禅师而中峰为梓之仍手跋法言于后偶遇张仲玉道其事仲玉色沮谓一飞鳬偶得吴兴与中峰一札言送经事盖真迹也因乞仲玉作此小楷赝本而书木本之跋质之吴氏子得五十金而去余因失笑老年鍳赏破败若此而王百谷尤甚然吴兴木本更自廓落无竒真龙似龙何常之有所叹者末俗狡狯而已【弇州续藁】
　　赵子昻书勉学赋
　　余旧蔵赵魏公雪赋中有破损十余字予昔在京邸为弟持去不复也今观此勉学赋笔法尤精纸墨完好此非易得之物敬题于池尾安所雅丈请善珍之梦萱卞士华【珊瑚网】
　　右赵松雪书中峰勉学赋真迹松雪生平深得意于中峰之道余学所刻停云帖中松雪手札一十三纸与中峰者言言皆有道味故尝书此赋谓闇室之薪烛迷途之乡导此卷余曩见在白下徐碧泉防先待诏欲假刻石最后为一竖子谋去殊为梦想今得复覧慨恱不胜敬识数语昔胡仲汲谓松雪之书上下三百年纵横一万里不虚耳隆庆丁夘春三月朔日文嘉【同上】
　　赵荣禄书过秦论
