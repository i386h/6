<!-- { "loadSidebar": true } -->
　　书苑题评云天下法书归呉而祝京兆允明为最文待诏征明王贡士宠次之京兆少年楷法自元常二王永师秘监率更河南呉兴行草则大令永师河南狂素颠旭北海眉山豫章防阳靡不临冩工絶晚节变化出入不可端倪风骨烂熳天真纵逸直足上配呉兴他所不论也唯少传世间有拘局未化者又一种行草有俗笔为人譌冩乱真颇可厌耳待诏小楷师二王精工之甚惟少尖耳亦有作率更者少年草师懐素行笔仿苏黄米及圣教晩嵗取圣教损益之加以苍老遂自成家唯絶不作草耳王正书初法虞永兴智永行书法大令最后益以遒逸巧拙互用合而成雅奕奕动人文以法胜王以韵胜不可优劣等也皇明书评
　　宣宗书出沈华亭兄弟而能于圆熟之外以遒劲发之蜀定王友垓善草书
　　周宪王为世子久又多蓄晋唐名迹临摹不倦以故书法真行醇婉无一笔失度特少腕力
　　衡府髙唐齐东二郡王深于玉筯大小篆亦见称于世宋克仲温华亭人为鳯翔同守正体颇秀健章草是当家健笔纵横差少含蓄宋广昌裔呉郡人书述云昌裔熟媚犹臣于克宋璲仲珩学士次子仕为中书舍人真行草篆俱入能品方孝孺比之威鳯翀霄祥云捧日按书述云宋氏父子不失邯郸余尝见其行草流动秀頴翩翩可爱比之乃公诚青出于蓝此所谓国初三宋也觉仲珩尤胜
　　杜环字叔循金陵人正书入能品见宋承防集
　　陈文东华亭人何元朗丛谈评其书在二沈之上颇亦淳美似未脱俗
　　詹希原中书舍人善方丈署书诸宫殿额皆其手也法书述云希原干力本超更以时趋律余尝见其正书极端劲圆頴而时露俗态
　　解学士缙字大绅吉水人翰墨奔放狂草名一时然纵荡无法杨用脩目为镇宅符正书颇精妍时又有周砥者不知里阀卢熊者昆山人晚以州守归书述云詹解鸣于朝周卢着于野朝者乃当譲野
　　沈度民则弟粲民敬华亭人永乐中俱以书法显度至翰林学士文皇雅重之令太子诸王咸习焉粲迁左庶子至大理少卿书述称二子蜚耀墨林昌辰髙步自任人推皆谓絶景学士少宗陈文东而更妩媚其所发越十九在朝亦有防削之拘或有闲窓散笔輙入妙格人罕睹耳棘寺好法宋克正书娟媚行书伤轻又如艶质明妆倩笑相对去元人逺矣
　　张翰宸嘉定南翔人国初署嘉定教官以能书名在宋仲温陈文东之间而小楷行草具有法度
　　杨少师士竒李布政昌祺皆庐陵人书述云李牧杨师不以书名亦有可观
　　胡文穆善真行草名不及解大绅而遇过之北征诸镇皆其勒石
　　曾少詹棨奕奕有风度
　　李忠文时勉狂草颇遒劲而少态
　　陈祭酒敬宗差有矩矱声华甚着
　　王文端直文安英皆二沈流亚
　　夏防昆山人太常卿廷晖钱唐人吏部郎中朱孔昜太仆卿俱直内阁以书显书述称数子榜署纷纭易于驰誉其间太常独近清润吏部颇主沉雄孔阳掾史手耳
　　呉克勤永新人洪熙中以楷书荐为翰林学士诗文清丽
　　呉余庆宜黄人直内阁为通政司左防议与卫靖时不相及然书述称二子少自出尘趋向甚正恨不廓且老耳
　　魏文靖萧山人南京吏部尚书笔画遒劲年九十八乃卒
　　尹恒字宗有呉人其先自沐阳来徙则宋之建炎也父又以闾左徙金陵恒少则从愽士弟子游书迹甚善召侍东宫洪熙初与修撰金问同被命待诏阙前进符玺少卿
　　宣嗣宗呉人永乐中亦以善书徴授中书舍人进司封员外嗣宗素谨人问以禁廷事终不对故为宣宗所眷既卒恤礼良厚任子为县丞称殊遇焉
　　卫靖昆山人洪熙初诏选书愽士得召入备法从执简文渊阁进主事礼部及修宣宗朝史预书牍赐赉甚厚靖兼亦能诗
　　王公亮华亭人世业儒早失怙恃大父安之讲授于乡公亮克承厥训以能书举任吏科给事中累官至广东布政使居官简静务大体防重恺悌人皆悦服卒于官
　　夏宗文华亭人善真草隶书名重于时预修永乐大典成授广平县主簿
　　朱孔昜华亭人能书善画永乐中授中书舍人累官至顺天府府丞笔力遒劲凡宫殿榜多其所书
　　陈敏华亭人永乐中以能书徴除知四川茂州州境民夷杂处素难治敏宣布徳意莫不感化秩满州人借留陞四川左防政仍掌州事卒民立祠祀之
　　髙文毅糓兴化人少保大学士魏颇健书名虽负而不免俗髙乃文弱秀润可喜而不甚着
　　徐天全有贞呉人真书法欧阳率更而加以飘动微失之弱行笔似米南宫狂草出入素旭竒逸遒劲间有失之怪丑者祝希哲是其外孙人谓书法从公来希哲颇不以为然
　　刘珏佥事长洲人习呉兴体甚精絶书述称其无一笔失度
　　张南安汝弼华亭人以兵郎出知南安书述称其始者尚近前规既而幡然飘肆以草圣盖一世喜作擘窠大轴素狂旭醉震荡人心目且诗律散语俱有闗系王弇州谓其结法颇疏腕力亦弱岂诚然哉
　　黄翰华亭人为江西按察使有墨声书述云翰与汝弼人絶薰莸艺犹鲁卫
　　张天骏华亭人以善书直内阁至工部尚书用南安体更变轻弱书述称其婢学夫人
　　按张南安时有萧显文明为按察佥事以狂草称品最下又邵文敬郡守以半江帆影落尊前句人呼为邵半江书法稍准防于南安
　　詹和字仲禾钱塘人仿赵呉兴体酷似之尝作书以鬻又别作李懐琳杨补之得盲儿价甚伙
　　钱文通溥弟布政愽华亭人真行出自宋仲温而少姿韵
　　陈白沙献章好缚秃帚作擘窠大书中亦有一二笔佳者其称张南安好到极处俗到极处似未必然
　　李士实为右都御史坐宁藩事伏法其书尤瘦险丑怪而一时声甚着
　　李文正东阳真行笔颇秀润晚节加以苍老惟篆书颇佳明兴晓篆法者有滕吏部用亨程太常南云金太常湜至文正而自负以为得书家妙诀乔少保字景中允赐继之然不如金陵徐霖霖可配元周伯琦文正大拜后每书歌诗一纸立致数金
　　姜立纲永嘉人以书直内阁至太常卿小变二沈法为方整就其体中可谓工致而不免俗累今盛行于世
　　任道逊少以神童荐亦至太常卿出立纲下
　　呉文定公寛真行体全法眉山书述称不以书名贵在起雅去俗遇合作处真可嘉尚唯不能作醉翁表忠观体耳
　　李应祯字贞伯初名甡长洲人累官太仆少卿善悬腕疾书人有求者多怒不应以故传世少祝希哲其子壻也书述称其质力故髙乃特违众既逺羣从并去根源或从孙枝翻出己性离去筋骨别安眉目盖其所执奴书之论至此也然往往有掾史笔而呉人极推许之其大石山聮句钟太傅荐季直表跋最佳
　　王文成守仁余姚人行笔亦爽劲而结搆处颇疎湛文荘若水仿陈白沙天然不及也唯署书差有骨祝明颢之孙也五嵗能书过目即成诵为诗时有壮语书法得魏晋人髓性不问家人生产人或馈遗之随复散去仕郡功曹而子续由给事至方岳
　　王宠者守之弟呉人书学自宋克祝允明文征明逮宠皆各得魏晋法然宠资雅驯不以诵多自矜游于蔡羽所而一时名士皆归之胡守纉宗尤相爱重尚书顾璘极推服而宠竟悒悒不得进用恣于酒以卒所为诗与征明相若而征明格少譲之
　　文璧一名征明呉人生少后于允明而与徐祯卿唐寅齐名友善己又与蔡羽王宠同倾一时后来者依以为重征明亦善接引随所长称之喜事少年争奔走焉然资实沉厚学诵亦愽诗在唐元祯温李间工书善图画艺皆絶人尤称善鍳古宗彞醆斚三代器及缣素品初以荐得待诏阙下亡何遽乞归人尤以为贤闻之黄生云倭人尝贽谒征明服绯坐受其拜于庭示以尊中国体竟不受餽又不与书二子彭嘉彭书类父其人尤长者仕为文学掌故嘉亦愽物君子有父风书学不坠绘素亦精
　　徐霖字子仁正行俱精雅好堆墨书神采烂然觉骨不胜肉耳
　　朱九江曰藩寳应人颇临晋法书絶喜祝希哲而以己意出之婉秀潇洒絶有姿态而结法颇疎
　　陈淳字道复以字行正书初从文氏欲取风韵遂成媚侧行书出杨凝式林藻老笔纵横可赏而结构多疎亦南路之滥觞也
　　彭昉字寅之初有盛名选择为吏南粤举止多轻躁不能具官使者犹以昉文章尔雅未闲吏事优容之调他所后竟以罢归初年少游于征明名日以着所为文若诗一时靡焉向风争相慕部使者衡水杨先生宜命廪食之亦彊应而竟不行家素贫又嗜酒不问生产独置瓮床头朝夕饮耳书迹遒劲贵于时
　　陈鎏号雨泉呉人嘉靖中进士官至方伯善行草得晋人体扁额大字尤佳诗亦遒丽
　　元玉琮金陵人行草法赵呉兴老健可爱
　　王逄元子新金陵人习圣教欧虞苏黄诸体甚精径寸而上稍觉稚弱
　　陆文深少时作小楷精谨自谓有黄庭圣教意然不能离赵呉兴也行草法李北海而亦出入呉兴晚节尤妙
　　夏文愍言以才隽居首揆天下重其书贞珉法锦视若拱璧正行亦遒美但肥过而滞老过而稚耳榜署书尤可观
　　周尚书伦昆山人行书法豫章呉兴至径寸外颇遒劲而苍卤不甚工
　　张电上海人以能书直内阁官至礼部左侍郎得幸世宗书极圆熟妍美所取显重者仅姜氏体耳
　　凌晏如呉兴人以书授中舍迁吏科都给事中右佥都御史其临洛神赋金刚经俱有法
　　许侍郎成名作真行笔颇简劲而结构多疎
　　许中丞宗鲁行楷稍精间有圣教遗意
　　王防政慎中晋江人行草颇亦遒逸而不谙八法未脱尘气
　　杨修撰慎服膺呉兴而运笔蹇滞指若木强者亦颇自任
　　罗文恭洪先书颇秀润出圣母帖丰肉少骨秾媚有之苍老不足
　　丰吏部道生初名坊家蓄古碑刻既富一一临摹自大小篆古今隶草行无不明了而笔颇滞不能称意若遇其中年得意处残篇小碣骤见之必以为古人也
　　陈鸣野鹤初习真书略取钟法仅成蒸饼后作狂草纵横如乱刍而张尚寳逊业絶喜之杨秘图珂者初亦习二王而后益放逸柔笔疎行了无风骨此皆所谓南路体也
　　马司业一龙用笔本流迅而乏字源浓淡大小错综不可识折看亦不成章有罗鹿龄者少师之稍变为圆美而多作俗笔二人皆自负以为正锋者也故歙地亦有学马者既非大雅终非可久
　　朱子价维人楷法亦精再传之后疎慢肥弱种种因之
　　黎郎中惟敬番禺人于四体各有意
　　梁礼部思伯番禺人楷法亦精皆逺得征仲结法方贡士元焕在山东作行草自矜以为雄伟有力而疎野粗放备诸恶道署书稍胜时有张书绅苏洲者俱不知何许人书绅行草似元焕而少加圆利洲作方丈以外大书矫健有势唯真行多俗撰形模丑拙
　　呉中丞维岳孝丰人正行取丰媚而少遒劲
　　王问无锡人有髙名作行草及署书本无所师承而风骨遒劲渇笔纵笔往往与髙相所蔵醉翁亭记法同
　　俞锡无锡人亦能署书而行草不工
　　王司业同祖文太史甥也呉人正行具体而微
　　袁提学防行草亦自踈逸
　　王吏部谷祥呉人正行法赵呉兴虽老健而乏雅致文愽士彭教谕嘉皆征明子小楷俱足箕裘彭肉而圆嘉俊而佻行草则彭有懐素孙过庭法而伤率弱临摹双钩俱我朝第一手
　　陆少卿师道长洲人中年小楷化度麻姑清丽可爱彭年孔嘉长洲人小楷师率更精工之甚大则鲁公诚悬方整遒行笔眉山差逺耳
　　许太仆初呉人真行草俱圆熟所乏风棱
　　周天球公瑕呉人楷法二种一种小变宣示而肉微胜一种出入呉兴而加妩媚
