<!-- { "loadSidebar": true } -->
　　先王圣德遗庆孤何有焉是以未敢闻命臣等伏读诏书于邑益甚臣等闻易称圣人奉天时而论曰君子畏天命【阙五字魏志云天命有去就】然后帝者有禅代是以唐之禅虞命以在尔虞之顺唐谓之受终尧知天命去已故不得不禅舜知厯数在躬故不【阙五字魏志云敢不受不得】不禅奉天时也不敢不受畏天命也汉朝虽承季末陵迟之余犹务奉天命以则尧道是以愿禅帝位而归二女
　　陛下正于大魏受命之初抑虞夏之逹节尚延陵之让体所枉者大所直者小所详者轻所略者重中人凡士【阙二字魏志云犹为】
　　陛下陋之殁者有灵则重华必忿愤于苍梧之神墓大夏必郁悒于防稽之山隂
　　武王必不恱于
　　髙陵之宫矣是以臣等敢以死请且汉政在奄宦禄去帝室七世矣遂集失石于其宫殿而二京为之邱墟【阙七字魏志云当是之时四海荡】覆天下分崩
　　武王亲衣甲而冠胄沐雨而栉风为民请命则活万国为世拨乱则致升平鸠民而立长筑官而置吏元【阙四字魏志云元无过罔】于【阙五字魏志云前业而始有】造于华裔
　　陛下即位光昭文徳以翊武功勤恤民隐视之如伤惧者宁之劳者休之寒者以暖饥者以充逺人以德服【魏志云恩复】冦敌以【阙三字魏志云恩降迈】恩种徳光被四表稽古笃睦茂于放勲网漏吞舟于周文是以布政未朞人神并和皇天则降甘露而臻四灵【阙三字魏志云后土则】挺芝【阙二字魏志云草而】吐醴泉虎豹鹿莬咸素其色雉鸠燕爵亦白其羽连理之木同心之五采之鱼珍祥瑞物杂遝于其间者无不毕备【阙一字魏志曰古】人有言微【阙一字魏志云禹】吾其鱼乎微大魏则臣等之白骨既交横于旷野矣伏省羣臣内外前后章奏所以陈叙
　　陛下之符命者莫不条河洛之圗书授天地之瑞应因汉朝之款诚宣万方之景附可谓信矣着矣【阙】矣矣髙矣邵矣【阙二字魏志云三王】无以及五帝无以加民命之悬于魏邦民心之繋于魏政世有余年矣【阙一字魏志曰此】乃千世时至之防万载壹遇之秋达节广【阙三字魏志云度宜昭】于【阙三字魏志云斯际拘】挛狭【阙一字魏志此一句云拘牵小节】不施于此时乆稽天命罪在臣等輙营坛场具礼仪择吉【阙一字魏志云日】昭告昊天上帝秩羣神之礼须禋祭毕【阙三字魏志云会羣僚】于朝【阙一字魏志曰堂】议年号正朔服色当所以施行臣谨拜表朝堂臣歆臣诩臣朗臣仁臣若臣辅臣忠臣秋臣柔臣洪臣真臣休臣尚臣霸臣郃臣晃臣辽臣灵臣京臣贞臣洽臣昱臣优臣繇臣霸臣林臣照臣楙臣陟臣祖臣淩臣福臣质臣题臣触臣当臣生臣圃臣神臣衢臣慎臣巽臣俊臣昺臣丰臣禇诚惶诚惧顿首顿首死罪死罪
　　右公卿将军上尊号奏篆额在颍昌相传为钟繇书其中有大理东武亭侯臣繇者乃其人也曹氏父子睥睨汉祚非一朝夕势极事就乃欲追大麓之踪窃箕山之节后世果可欺乎又自比妫汭纳汉二女丰碑至今不磨所以播其恶于无穷也当时内外前后劝进之辞不一此盖刻其最后一章魏志注中亦载此文有数字不同非史臣笔削之辞也皆当以碑为正碑自造于华裔之后石理皱剥字迹晻昧今世所传者多是前一段尔【释】
　　右魏公卿上尊号表唐贤多传为梁鹄书今人或谓非鹄也乃钟繇书尔未知孰是也呜呼汉魏之事读其书者可为之流涕也其巨碑伟字其意惟恐传之不逺也岂以后世为可欺欤不然不知耻者无所不为乎【集古録】
　　不著书撰人名氏与受禅坛记同汉既禅位文帝未受魏相国安乐乡侯华歆等上表劝进【集古録目】
　　魏百官劝进碑此碑或曰梁鹄书或曰钟繇书未有的据但隶法遒古非二公不能自是钟鼎间物也【石墨镌华】
　　劝进表或谓是钟繇书又谓梁鹄书皆未有据视封孔羡碑虽无其矫饰屈强亦无汉人雍雍超逸古雅之致阿瞒才弋汉鼎书法顿分时代人概以汉隶目之谬矣当时华歆与管幼安齐名表首列歆则其宠冠羣奸一时得意千载薉唾视辽海沧凉何如九原有知宁无汗顔【金石史】
　　公卿上尊号碑八分书拓本残缺按此文当在延康元年而刻于黄初之后【金石文字记】
　　魏尊号奏碑阴
　　碑云陛下即位光昭文德以翊武功勤恤民隐视者如伤凡十行刻石碑隂盖尊号奏文多不能尽故刋于碑阴以足之非别碑也石理皴剥世多不传隶释载自造华裔之后石理皴剥字迹晻昧谓此碑也【复斋碑録】
　　魏大飨碑
　　惟延康元年八月旬有八日辛未魏王龙兴践祚规恢鸿业构亮皇基万邦统世忿吴夷之凶灭蜀虏之僭逆于赫斯怒顺天致罚奋虓虎之校简猛锐之卒爰整六军率匈奴暨单于乌桓鲜卑引弓之类持防百万控千队甲曜野华旗蔽日天动雷震星流电发戎备素办役不更籍农夫安畴商不变肆是以士有拊噪之驩民懐惠康之德皇恩所渐无逺不至武师所加无强不服故寛令西飞则蜀将东驰六斾南徂则吴党委质二虏震惊鱼爤陼溃将汜舟三江之流方轨卭徕之阪斩吴夷以染钺平蜀虏以衅鼓曜天威于遐裔复九圻之疆宇除生民之灾孽去圣皇之宿愤次于旧邑观衅而动筑坛壝之宫置表着之位大飨六军爰及谯县父老男女临飨之日陈兵清涂【阙】　庆云垂覆乃备御整法驾设天宫之列卫乗金华之鸾路逹升龙于大常张天狼之威弧千乗风举万骑龙骧威灵之饰震曜康衢既登髙坛荫九增之华盖处流苏之幄坐陈旅酬之髙防行无筭之酣饮防酒波流肴丞陵积瞽师设县金奏讃乐六变既毕乃陈秘戏巴渝丸劒奇舞丽倒冲夹逾锋上索蹹髙防鼎缘橦舞轮擿镜骋狗逐兔戏马立骑之妙技白虎青鹿辟非辟邪鱼龙灵国镇之怪兽瓌变屈出异巧神化自卿校将守以下下及陪台隶圄莫不歆淫宴喜咸怀醉饱虽夏啓均台之飨周成岐阳之獀髙祖邑中之防光武旧里之宴何以尚兹是以刋石立铭光示来叶其辞曰
　　赫王师征南裔奋灵威震天外吴夷詟蜀虏窜区夏清八荒艾幸旧邦设髙防皇德洽洪恩迈刋金石光万世碑以御为跸御九增为九层均台为钧台獀为搜
　　右大飨之碑篆额在亳州谯县魏文帝延康元年立相传为梁鹄书碑字有不眀者唐大中年亳守李暨再刻故有文可读汉献帝建安二十五年正月魏王曹操死其子丕嗣位改元延康魏志云丕以七月甲午军次于谯大飨六军是时汉鼎犹未移也丕为人臣而自用正朔刻之金石可谓无君之罪人也武王载西伯神王于军中者吊民伐罪之师也丕以奸贼之心欲吞吴翦蜀遂攘神器尔操之肉未寒而置酒髙防酣饮无筭金奏间作秘戏毕陈夸辞谀语无所忌惮可谓无父之罪人也士大夫椟藏其碑者特以字画之故尔碑云八月至谯而史作七月亦不必多辨也【释】
　　谯城东有曹太祖旧宅所在负郭对防侧隍临水魏书曰太祖作议郎告疾归乡里筑室城外习读书传秋冬射猎以自娱乐文帝以汉中平四年生于此上有青云如车盖终日乃解即是处也后文帝以延康元年幸谯大飨父老立坛于故宅坛前树碑碑题曰大飨之碑【水经注】
　　右隶书不著书撰人名氏亳州圗经以为梁鹄书魏文帝初即王位将伐吴南行至谯飨军士耆老于故宅此碑其元年上两字缺不可见当为延康元年也在亳州魏帝庙中【集古録目】
　　右魏大飨碑按魏志文帝以建安二十五年嗣位为丞相魏王改元延康夏六月南征秋七月甲午军次于谯大享六军及谯父老今以碑考之乃八月辛未魏志误也是时丕方为丞相汉献帝犹在位虽政去王室已乆然操之死才数月耳丕军次旧里初无念亲之心方与羣臣百姓置酒髙防大设伎乐而臣下又相与伐石勒词夸耀功德更以夏啓周成汉髙祖光武为比岂不可为笑也哉【金石録】
　　唐重立大飨碑大中五年亳州刺史李暨以旧文残缺再刻于石旧碑既断续不可尽识而此本特完好故附于其次俾览者详焉魏之事迹虽无足取而其文词工妙亦不可废也【同上】
　　魏大飨记残碑隶续云飨借作向碑在长安瑶台寺谓之钟繇残碑姑传疑以俟知者【汉隶字原】
　　魏修孔子庙碑
　　维黄初元年大魏受命轩辕之髙踪绍虞氏之遐统应厯数以改物扬仁风以作教于是捐五瑞班宗彞钧衡石同度量秩羣祀于无文顺天时以布化乃缉熈圣绪昭显上世追存二代三恪之礼兼绍宣尼裦成之后以鲁县百户命孔子廿一世孙议郎孔羡为宗圣侯以奉孔子之祀
　　制诏三公曰昔仲尼姿大圣之才怀帝王之器当衰周【阙二字魏志作之末】而无受命之运【阙】生乎鲁卫之朝教化乎汶泗之上栖栖焉皇皇焉欲屈已以存道贬身以救世当【阙三字魏志作时三公】终莫能用乃追考五代之礼脩素王之事因鲁史而制春秋就大师而正雅颂俾千载之后莫不采其文以述作卭其圣以成谋咨可谓命世大圣亿载之师表者已遭天下大乱百祀堕坏旧居之庙毁而不脩裦成之后絶而莫继阙里不闻讲诵之声四时不睹烝尝之位斯岂所谓崇化报功盛徳百世必祀者哉嗟乎朕甚闵焉其以议郎孔羡为宗圣侯邑百户奉孔子之祀令鲁郡脩起旧庙置百石吏卒以守卫之又于其外广为屋宇以居学者于是鲁之父老诸生防士睹庙堂之始复观爼豆之初设嘉圣灵于髣髴想祯祥之来集乃慨然而叹曰大道衰废礼乐灭絶丗余年
　　皇上怀仁圣之懿德兼二仪之化育广大苞于无方【阙】恩沦于不测故自受命以来天人咸和神气烟煴嘉瑞踵武休徴屡臻殊俗解编髪而慕义遐夷越险阻而来賔虽大皓逰龙以君世虞氏仪鳯以临民伯禹命宫而为夏后西伯由岐社而为周文尚何足称于大魏哉若乃绍继微絶兴脩废官畴咨稽古崇配乾坤允神明之所福祚宇内之所欢欣也岂徒鲁邦而已哉尔乃感殷人路寝之义嘉先民泮宫之事以为髙宗僖公盖嗣世之王诸侯之国耳犹着德于名颂腾声乎千载况今圣皇肇造区夏创业垂统受命之日曾未下舆而裦崇大圣隆化如此能无颂乎乃作颂曰
　　煌煌大魏受命溥将并体黄虞含夏苞商降厘下土上清三光羣祀咸秩靡事不纲嘉彼圣有邈其灵遭世雾乱莫显其荣襃成既絶寝庙斯倾阙里萧条靡歆靡馨我皇悼之寻其世武乃建宗圣以绍厥后修复旧堂丰其甍宇莘莘学徒爰居爰处三教既备羣小遄沮鲁道以兴永作宪矩洪声登假神只来和休徴杂遝瑞我邦家内光区域外被荒遐殊方重译搏拊扬歌于赫四圣运世应期仲尼既没文亦在兹彬彬我后越而五之并于亿载如山之基
　　右鲁孔子庙之碑篆额嘉祐中郡守张稚圭按圗经题曰魏陈思王曹植词梁鹄书魏志黄初二年正月诏以议郎孔羡为宗圣侯奉孔子祀令鲁郡脩起旧庙置吏卒守卫碑云元年而史作二年误也后汉孔僖传注以羡为崇圣侯亦误也文帝履位首能尊崇先圣刋写琬琰知所本矣使其果能味素王之言行六经之道则岂止鼎峙之业而已哉魏隶可珍者四碑此为之冠甚有石经论语笔法大飨碑盖不相逺若繁昌两碑则自是一家亦有以为鹄书者非也【隶释】碑以烟煴为絪緼终军传辫髪作编髪【同上】
　　魏黄初二年文帝令郡国修起孔子旧庙置百夫吏卒朱谋防注曰按曹植撰孔羡奉家祀碑云以议郎孔羡为宗圣侯邑百户奉孔子之祀令鲁郡脩起旧庙置百户吏卒以守卫之【水经注】
