<!-- { "loadSidebar": true } -->
　　仓颉篇上七章秦丞相李斯作【汉书艺文志】
　　李嗣真书品列逸品评语见前一百三十八卷窦臮述书赋有评已见一百四十一卷
　　李斯上蔡人终秦丞相作小篆书峄山碑后其石毁失土人刻木代之与斯石上本差稀又至徳中安史败后四从弟沼于河阳清水渠下得传国玺其文曰受命于天既夀永昌画皆隠起作龙鸟状侧文小篆曰魏所受汉传国玺背上蟠螭一角折鼻尖有黄疵瑕按騐谱牒乃无差舛云斯所书【窦蒙述书赋注】
　　始皇并六国斯乃奏罢不合秦文者于是天下行之画如鐡石字若飞动作楷隶之祖为不易之法其铭题钟鼎及作符印至今用焉【书防】
　　细篆书李斯摹冩始皇碑序皆用此体亦曰缪篆仙人篆古之所有李斯善辨古文改为篆形【墨薮】
　　程邈
　　程邈字元岑下邽人始为衙县狱吏得罪始皇幽系云阳狱中覃思十年益大小篆方员而为书三千字奏之始皇善之用为御史用其字以为人佐书故曰隶书【书防】
　　秦狱吏程邈善大篆得罪始皇囚于云阳狱增减大篆体去其繁复始皇善之出为御史名书曰隶书【羊欣撰録】
　　篆书始皇使程邈所作也书亦程邈所献【汉书艺文志】李嗣真书品列上上品评语已见一百三十八卷尚方大篆程邈所述后人饰之以为法焉【墨薮】
　　李季忱示余程邈篆四简简十二字余考之自汉以后书篆书所不至也篆法贵得竵匾应势故笔力常有余此书尽之或谓书家但言邈在云阳狱初从简便作书主于徒故号隶文当多事时用之适当遂公行之邈不更为篆文篆自史籀后李斯因之作为小篆由汉逮今不能改岂邈与斯当秦之世固尝为此篆文不可考也张懐瓘曰古文谓孔子壁中书篆书使程邈作也书程邈所献也初未信此言逮得李忱所藏刻铭于是信之知唐世书多懐瓘自有据也【广川书跋】
　　胡毋敬
　　秦胡毋敬本栎阳狱吏为太史令博识古今文字亦与程邈李斯省改大篆作博学编七章覃思章博采众训时赵髙为中车府令善史书教始皇少子胡亥书及狱律法令亥私幸之作爰歴篇汉兴总合为苍颉篇【书防】
　　史籀篇博学七章者太史令胡毋敬所作也【汉书艺文志】
　　赵髙
　　赵髙始皇时为中车府令兼行符玺令事二世以为郎后拜为中丞相【史记李斯列传】
　　秦中车府令赵髙善大篆【羊欣撰録】
　　史籀篇爰歴六章车府令赵髙所作也【汉书艺文志】刻符书鸟头云脚李斯赵髙并善之用题印玺【墨薮】
　　王次仲
　　上谷人少有异志年及弱冠变仓颉文为今书秦始皇时官务繁多以次仲文简便于事要竒而召之三徴而輙不至始皇怒其不恭令槛车送之于道上化为大鸟出在车外翻然而去落二翮于斯山故其峰峦有大翮小翮之名【水经注】
　　王次仲以楷字法局促遂引而伸之为八字之分故号八分【金壶记】
　　张怀瓘曰王愔云次仲建初中以草作楷法萧子良云灵帝时王次仲饰为八分二家俱言后汉而两帝不同或云后汉亦有王次仲为上谷大守非上谷人　陶宗仪曰次仲与程邈同时增广书为八分或云东汉末人又云有二王次仲皆非也
　　汉
　　萧何
　　萧何沛人也汉五年封酂侯后拜为相国谥文终侯【汉书】
　　萧何深善笔理尝与张子房陈隠等论用笔之道何为前殿覃思三月以题其额观者如流水何便用秃笔常自为之【羊欣笔阵图】
　　萧何用退笔书裳尤工何善篆籀时人谓之萧籀【金壶记】
　　司马相如
　　司马相如字长卿蜀郡成都人也好读书学击剑名犬子慕蔺相如之为人也更名相如上读子虚赋而善之令尚书给笔札奏上林赋天子以为郎后拜孝文园令【汉书本传】
　　司马相如作凡将篇【汉书艺文志】
　　气时书汉文帝令蜀郡司马长卿采日辰禽屈伸之体升伏之势象四时为书【墨薮】
　　董仲舒
　　董仲舒广川人也为江都相中废为中大夫辽东髙庙长陵髙园殿灾仲舒推说其意草藁未上主父偃窃其书奏焉【汉书】
　　藁书行草之文也董仲舒欲言灾异主父偃窃而奏之【墨薮】
　　孔安国
　　孔氏有古文尚书安国以今文字读之因以起其家为諌大夫【汉书本传】
　　孔子旧壁中所藏古文皆科斗文字时人无能知者定其可知者为隶古定更以竹简写之【孔安国尚书序】陆防老学庵笔记云隶为隶书古为科斗前一简作科斗后一简作书释之
　　刘耽
　　刘耽书吕梁碑字为小传耽于传无闻据碑言皇帝登封之嵗盖秦汉间人【罗泌路史】
　　张彭祖
　　张彭祖安世子也安世兄贺无子子安世小男彭祖彭祖少与上同席研书上追思贺恩封彭祖为阳都侯【汉书张安世传】
　　严延年
　　严延年字次卿东海下邳人也为河南太守为人短小精悍敏捷于事尤巧为狱文善史书奏成手中奄忽如神【汉书酷吏传】
　　严延年字次卿东海人河南太守雅工史书规模赵髙时称其妙后以罪弃市【书防】
　　史防
　　史防汉元帝时黄门令作急就章觧散隶体麤书之【王愔文字志】
　　存字之梗槩损隶之规矩纵任奔逸赴俗急就因草创之义谓之草书后世谓之章草【书防】
　　张敞
　　张敞字子髙本河东平阳人也祖父徙茂陵守京兆尹复拜冀州刺史太原太守【汉书本传】
　　汉张敞字子髙河东平阳人官至京兆尹善古文传之子吉吉传其出杜邺邺传其子林吉子靖字伯松博学文雅过于子髙三王以来古文之学盖絶子髙精勤而习之其后杜林卫密为之嗣子髙好古博雅有缉熙之美焉【书防】
　　仓颉多古字俗师失其读宣帝时徴齐人能正读者张敞从受之【汉书艺文志】
　　李长
　　李长成帝时将作大匠作元尚篇仓颉中正字也【汉书艺文志】
　　杜邺
　　杜邺字子夏本魏郡繁阳人也武帝时徙茂陵官为凉州刺史【汉书本传】　邺工古文【书防】
　　刘向
　　刘向字子政本名更生年十二以父徳任为辇郎既冠以行修饬擢为谏大夫元帝初为散骑宗正给事中成帝即位更名向为中郎使领护三辅都水迁光禄大夫【汉书本传】
　　刘子政校中秘书自史籀以下凡十家序为小学次于六艺之末【容斋随笔】
　　刘向博极羣书尤工字画【书史会要】
　　谷永
　　谷永字子云长安人也博学经书数上书言得失至大司农【汉书本传】
　　楼防与谷永俱为五侯上客长安号曰谷子云笔札楼君卿唇舌【汉书防侠传】
　　孔光
　　孔光字子夏孔子十四世孙也为御史大夫丞相各再一为大司徒太傅太师歴三世前后十七年封博山侯谥简烈侯孔光经行着修书法古雅【书史会要】
　　扬雄
　　雄字子云蜀郡成都人也年四十余防京师奏赋除为郎给事黄门三世不徙官莽世转为大夫作竒字嗜酒好事者载酒肴从游学【汉书本传】
　　元始中徴天下通小学者以百数各令记字于庭中雄取其有用者以作训纂篇顺续仓颉又易仓颉中重复之字凡八十九章【汉书艺文志】
　　雄为郎诏令尚书赐笔墨钱六万观书石渠天下上计孝亷及内郡卫率会者雄常把三寸柔翰赍油素四尺以问其异语归即以铅摘次之于椠【扬子云集】
　　甄豊
　　甄豊元始中封广阳侯为少传授四辅职【汉书王莽传】亡新居摄使大司空甄豊等挍文书之部自以为应制作颇改定古文时有六书一曰古文二曰寄字三曰篆书四曰佐书五曰缪篆六曰鸟虫【许慎说文序】
　　陈遵
　　陈遵字孟公杜陵人也有功封嘉威侯遵嗜酒略渉传记赡于文辞性善书与人尺牍主皆藏弆以为荣王莽素竒遵材起为河南太守既至官召善书吏十人于前治私书遵冯几口占书吏且省官事书数百封亲踈各有意河南大惊复为九江及河内都尉【汉书本　羊欣撰録一则补録于后二十一页传】
　　芝英篆陈遵所作在汉中叶武帝临朝有灵芝三本植于殿前既歌芝房之曲又述芝英之书陈氏即芝英之祖也【梦英十八体书】
　　后汉
　　杜林
　　杜林字伯山扶风茂陵人也少好学深沉家既多书又外氏张竦父子喜文采林从竦受学时称通儒建武六年徴拜侍御史林前于西州得漆书古文尚书一卷尝寳爱之虽遭艰困握持不离身代朱浮为大司空称为任职相【后汉书本传】
　　后汉杜林字北山扶风茂陵人凉州刺史邺之子位至司空尤工古文过于邺也故世言小学由杜公尝于西河得漆书古文尚书一卷寳玩不已每困厄自以为不能济于乱世常抱经叹曰古文之学将絶于此初卫密方造林未见则暗然而伏及会面林以漆书示密曰常以此道将絶何意东海卫君复能传之是道不坠于地子曰徳不孤必有隣岂虗也哉光武建平中卒灵帝时刘陶删定古文今文尚书号中文尚书以北山本为正陶亦工古文是谓就有道而正焉【书防】
　　仓颉多古字俗师失其读杜林为作训故【汉书艺文志】
　　卫宏【书防作卫密】
　　卫宏字敬仲东海人也少与河南郑兴俱好古学作毛诗传从大司空杜林更受古文尚书为作训防由是古学大兴光武以为议郎【后汉书本传】
　　卫密字次仲东海人官至给事中修古学善属文作尚书训指师于杜林后之学者古文皆祖杜林卫宻也【书防】
　　卫宏诏定古文字书一卷【唐书艺文志】
　　曹喜
　　扶风曹喜后汉人不知其官善篆篆小异李斯见师一时【羊欣采古来能书人名】
　　曹喜字仲则扶风平林人明帝建初中为秘书郎篆之工收名天下蔡邕云扶风曹喜建初称善卫恒云喜善篆小异于李斯邯郸淳师焉畧防其妙韦诞师淳而不及也善悬针垂露之法后世行之仲则小篆书入妙【书防】
　　喜见李斯笔势悲叹不已作笔论一卷【王羲之笔势传】扶风曹喜少异于斯而亦称善【卫恒四体书势】
　　喜善悬针法后世行之以此书题五经篇目【唐度十体书】垂露篆喜之所作以书章表奏事谓其缀如轻露【梦英十八体书】
　　喜小篆法垂枝浓直若薤叶【金壶记】
　　杜度【萧子良云本名操为魏武帝讳改为度】
　　京兆杜度为魏齐相始有草名【羊欣撰録】
　　后汉杜度字伯度京兆杜陵人御史大夫延年曾孙也章帝时为齐相善章草虽史防始草书传不纪其能又絶其迹创其神妙其唯杜公韦诞云杜氏杰有骨力而字画防瘦崔氏法之书体甚浓结字工巧时有不及张芝喜而学焉转精其巧可谓草圣超前絶后独歩无双张芝自谓上比崔杜不足下方罗赵有余诚则尊师之辞亦其心肺之语伯英损益伯度章草亦犹逸少增减元常真书虽润色精于防割意则美矣至若髙深之意质素之风俱不及其师也然各为今古之独歩萧子良云本名操为魏武帝讳改为度非也案蔡邕劝学篇云齐相杜度美守名篇汉中郎不应预为魏武讳也【书防】
　　庾肩吾书品列上之中见前一百三十八卷
　　窦臮述书赋有评已见一百四十一卷
　　注云杜操字伯度京兆人终后汉齐相章帝贵其迹诏上章表故号章草今见章草书五行
　　建初中杜度善草书见称于章帝上贵其迹诏使草书上事盖因章奏后世谓之章草【法书要録】
　　杜伯度章草时称圣字【金壶记】
　　班固
