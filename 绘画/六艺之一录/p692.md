<!-- { "loadSidebar": true } -->
　　释贯休字徳隠姓姜婺州兰溪人七岁出家日诵书每过千字不复遗忘工为歌诗多警句脍炙人口以至丹青之习皆怪古不媚作十六大阿罗汉笔法略无蹈袭世俗笔墨畦畛中写已状眉目亦非人间所有近似者天复中入蜀住益州东禅院赐号禅月作字尤竒崛至草书益胜嶃峻之状可以想见其人喜书千文世多传其本虽不可以比迹智永要自不凢有歌诗千余首号禅月集行于世今御府所藏八草书　常侍帖　千文六　行书　梦游仙诗【宣和书谱】释贯休姓姜氏工篆初在荆州成中令问其笔法曰此事湏登坛而授讵可草草言之成怒递放黔中入蜀王建遇之厚【唐诗纪事】
　　休公有诗集行于世兼善书谓之姜体以其姓姜也【图书见闻志】
　　贯休善草书时人比之懐素【益州名画録】
　　释昙域　前蜀人工小篆学李阳氷【书史防要】
　　释晓峦　前蜀人工草圣学张芝【书史防要】
　　后蜀
　　黄居寳
　　黄居寳字辞玉成都人待诏筌次子官水部员外以八分书知名【书史防要】
　　唐张素卿作十二真人像太傅安思谦因蜀王氏诞辰献之命翰林学士欧阳烱作讃翰林待诏黄居寳八分书题之【益州名画録】
　　滕昌祐
　　滕昌祐字胜华吴人工书人号滕书大圣慈寺文殊阁普贤阁萧相院方丈院多利心院药师院天花瑞像数额并昌祐笔【益州名画録】　昌祐善书大字【图书见闻志】
　　元昭嘏
　　元昭嘏工部员外郎仿韩择木八分书昭嘏乃杜光庭门人【耿焕野人闲话】
　　孙逢吉
　　孙逢吉成都人母昭裔性好藏书在成都令门人勾中正孙逢吉书文选初学记白氏六帖镂版至中朝行于世【宋史西蜀世家】
　　成都石本周易国子愽士孙逢吉书【容斋续笔】
　　张绍文【秘书郎】成都石本诸经毛诗仪礼礼记皆张绍文书【容斋续笔】
　　孙朋古【校书郎】成都石本周礼孙朋古书【同上】
　　周徳政【校书郎】成都石本尚书周徳政书【同上】
　　张徳昭【简州平泉令】成都石本尔雅张徳昭书【同上】
　　罗緑
　　罗緑官武军廵官工篆【书史防要】
　　冯侃
　　冯侃伪蜀士人能书得二王之法然而以二指掐笔管而书凡故笔必二爪迹可深二三分斯书札之异者也【墨池编】
　　杜光庭
　　道士杜光庭字賔圣道号东瀛子括苍人也蜀授太师特进检校太傅太子賔客兼崇文馆学士行尚书户部侍郎广成先生上柱国蔡国公光庭初意喜读经史工词章翰墨之学懿宗设万言科选士光庭试其艺不中乃弃儒衣冠入道防意澹漠着道家书颇研极至理至条列科教自汉张道陵暨陆修靖撰集已来始末备尽于今羽流咸宗之僖宗临御光庭始充麟徳殿文章应制一时流辈为之敛祍皆曰学海千寻辞林万叶扶宗立教海内一人而已尝撰混元图纪圣赋广圣义歴帝纪暨歌诗杂文仅百余巻喜自録所为诗文而字皆楷书人争得之故其书因诗文而有传要是得烟霞气味虽不可以拟伦羲献而迈徃絶人亦非世俗所能到也光庭尝一日忽谓门人曰青城方创真宫其工未毕上帝命余作岷峨主司恐不乆于人间世他日因复谓真宫成矣遂披法服与门弟子别而卒异哉信人材不特人间少天上亦少昔李贺以天上玉楼成召贺作记而去其类是矣今御府所藏正书一送先辈诗【宣和书谱】　蒙国大诏碑杜光庭书【滇録】
　　释梦归
　　释梦归孟蜀时人匡山防士景焕与翰林学士欧阳炯聫骑游成都应天寺覩孙位畵左壁天王焕遂畵右壁天王以对之渤海叹重为长歌以美之继有草书僧梦归后至因请书于廊壁书畵歌行一日而就成都人号为应天三絶【图画见闻志】
　　楚
　　石文徳
　　石文徳连州人愽覧经史经目不忘素不善草隶诗律一日得晋帖数纸及阅殷璠诗选摹仿久之逈出俦辈【十国春秋】
　　吴越
　　罗隠
　　罗隠字昭諌余杭人也生于唐末有诗名尤长于咏史多不称意穷愁感慨之间言或讥讽怒张以故为时所黜初名横以十上不中第乃更今名始到浙右谒钱镠惧不见纳遂以所为夏口诗标于巻首其卒章云一个祢衡容不得思量黄祖漫英雄镠覧之大笑因加殊遇镠一日受朝廷节制之命令沈崧者草谢表崧盛述浙右之冨隠即谕崧曰方兵火之余岂宜作此语即更之曰天寒而麋鹿曽逰日暮而牛羊不下朝廷见之曰此罗隠词也梁开平初太祖以右谏议大夫召不至后节度使罗绍威密表荐为给事中隠虽不以书显名作行书犹有唐人典刑观其罗城记藁诸帖略无季世衰弱之习盖自胸中所飬不为世俗浅陋所移尔今御府所藏行书四　外罗城记藁　三十一郎帖　喜慰帖　华隂樵寄帖【宣和书谱】梅先生碑罗隠隶书
　　罗隠字昭諌余杭人唐干符中举进士不第钱镠辟掌书记歴节度判官副使奏授司勲郎中梁祖以谏议大夫召不行魏愽罗绍威推为叔父表荐给事中卒作诗自号江东生【罗隠晁公武郡斋读书志】
　　林鼎
　　林鼎慈溪人善属文能书得欧虞法所聚图书悉手钞仕吴越自镇海军节度判官累迁至丞相谥贞献【张时彻寕波志】
　　钱瑛
　　钱瑛武肃王第三子天性英敏颇敦儒学聚书数千巻工草隶封云国公【十国春秋】
　　钱仪
　　钱仪文穆王元瓘第十一子工草书善奕棋皆及上品【同上】
　　钱仰
　　钱仰文穆王第十三子通儒术尤精书法累官台州刺史卒谥成显【同上】
　　钱昭序
　　钱昭序字着眀仰子好学喜聚书书多亲冩【宋史吴越世家】
　　北汉
　　髙君陈
　　髙君陈【刘承钧时人】　李克用题名在北岳庙中髙君陈摹刋
　　刘守清　王廷誉
　　天龙寺千佛楼碑刘守清行书王廷誉篆额

　　六艺之一録巻三百三十五
<子部,艺术类,书画之属,六艺之一录>
　　钦定四库全书
　　六艺之一録卷三百三十六　　钱唐倪涛撰
　　歴朝书谱
　　宋
　　赵普
　　赵普字则平幽州蓟人徙河南洛阳太祖受禅以佐命功授谏议大夫充枢密直学士干德中为门下侍郎平章事加右仆射淳化中封魏国公谥忠献真宗追封韩王【宋史】
　　萧相国守关中因鲍生説遣子孙昆弟能胜兵者悉诣军所汉王大説当楚汉相距京索间高帝方暴衣露盖有疑萧公心故忻其此举若夫我艺祖太宗则不然圣度廓任贤弗疑佐命之臣类以功名宠禄始终而忠献王梁楹丕基为国宗臣雍熈中四方底定乆矣承平之际偃息近藩岂复见疑而因妇子取信以自明哉其遣夫人朝京师贺诞节盖忠顺之至诚见于礼非谓位高多惧而然也至其家问中指防审细字画谨严又以见王之克勤小物如此政和五年三月二十一日黄伯思谨书【东观余论】
　　曹彬
　　曹彬字国华真定灵夀人干德初神武将军拜枢密使忠武军节度使太宗即位同平章事封鲁国公谥武惠赠韩王【宋史】
　　顔鲁公送裴将军诗跋尾曹武惠王书笔意可观【弇州山人藁】
　　徐
　　徐字鼎臣扬州广陵人十嵗能属文仕南唐李昪父子随李煜入觐太祖命为率更令太平兴国初直学士院从征太原军中书诏填委铉援笔无滞迁左散骑常侍精小学好李氏小篆臻其妙隶书亦工尝受诏与句中正葛湍王惟恭等同校説文【宋史】徐字鼎臣江左人仕江南伪主李煜官至御史大夫以文雅为世推右来使本朝一时士人想望其风采江南既平随煜归朝当太宗时直学士院典诰命称得体留心书尝患字画汨以俗学乃以字録説文如蝇头大累数万言以训后学尤善篆与八分识者谓自阳氷之后续篆法者惟铉而已在江左日书犹未工及归于我朝见李斯峄山字摹本自谓冥契乃搜求旧字焚掷略尽悟昨非而今是耳后人跋其书者以谓笔实而字画劲亦似其文章至于篆籀气质高古几与阳氷并驱争先此非私言天下之言也尝奉诏校定许慎説文三十卷行于世又谓自暮年方得□匾法识者然之今御府所藏篆书七　大道不器赋上下二　蝉赋一　篆隶二　千文二【宣和书谱】
　　徐精于字学盖自阳氷之后篆法中絶而铉于危乱之间能存其法归遇真主字学复兴其为功岂浅哉初虽患骨力歉阳氷然其精熟竒絶防画皆有法及入朝见峄山摹本自谓得师于天人之际搜求旧迹焚掷略尽较其所得可以及妙【墨池编】
　　江南徐铉善小篆映日视之画之中心有一缕浓墨正当其中至于曲折处亦当中无有偏侧处乃笔锋直下不倒侧故锋常在画中此用笔之法也铉尝自谓吾晩年始得□匾之法凡小篆喜瘦而长□匾之法非老笔不能也
　　深得小篆法有篆千文刻石南昌【赵希鹄洞天清録】
　　徐铉篆项王亭赋
　　旧见岸老笔诞载骑省□匾之说近有敷原王季中彦良实襄敏诸孙余及见其暮年尝问古人篆字真迹何以无燥笔季中笑曰罕有问及此者盖古人力在不尽用笔力今人以笔为力或烧笔使秃而用之移笔则墨已燥以今观此轴信然子孙非不甚工惜其自壊家法反以端直安售一时后进竞仿之古意顾尽但可为知者道耳【攻媿集】
　　骑省自言晩乃得□匾法今观此卷纵横放逸无豪髪姿媚意态其为老笔无疑淳熈辛丑仲冬乙酉新安朱熹观汪伯时所藏于西安浮石舟中【朱文公集】
　　徐摹峄山碑
　　欧阳公谓峄山无此碑观杜子美赠李潮诗则欧阳公之前无此碑已乆新斋李公尝以模本刻于金陵郡学其石今亦弗存此是徐鼎臣模刻旧本可宝也【黄文献公集】
　　昔贤评徐散骑有字学而书法不能工今所橅斯相峄山碑仅得其状耳求所谓残雪滴溜鸿鹄羣游之妙徒想像于荒烟榛草间重以増慨【弇州山人藁】
　　徐书双溪院记【题跋见前】
　　徐篆书千文【题跋见前】
　　陶糓
　　陶糓字秀实邠州新平人本姓唐避晋祖讳改焉起家校书郎宋初为礼部尚书翰林承防强记嗜学博通经史诸子佛老咸所总览多蓄法书名画善隶书【宋史】
　　张铸
　　张铸字司化河南洛阳人梁贞明三年举进士歴仕后唐晋周官至秘书监宋初加检校刑部尚书美姿仪善笔札老能灯下细书如蝇头由晋以来天地宗庙及上徽号封拜王公册文皆诏铸书之【宋史】
　　郭廷谓
　　郭廷谓字信臣徐州彭城人幼好学工书善骑射宋初从征上党歴官静江军节度观察留后【宋史】
　　郭从义
　　郭从义其先沙陀部人开宝中左金吾卫上将军拜太子太师性重厚有谋略多技艺尤善飞白书【宋史】
　　崔颂
　　崔颂字敦美河南偃师人周恭帝时谏议大夫宋初判国子监摄太仆好恢谐善笔札时称遒丽【宋史】
　　韩浦
　　韩浦京兆长安人周显德初举进士开宝中歴司门郎中博学善持论详练台阁故事尤善笔札人多藏其尺牍【宋史】
　　吴淑
　　吴淑字正仪润州丹阳人吴太子中允文正子幼俊爽以校书郎直内史归朝试学士院大理评事至道二年迁职方员外郎善笔札好篆籀撰説文互义三卷【宋史】
　　吴遵路
　　吴遵路字安道淑子第进士官殿中丞章献太后称制条奏切直出知常州召修起居注除天章阁待制迁龙图阁直学士幼聪敏博学知大体寡言笑善笔札【宋史】
