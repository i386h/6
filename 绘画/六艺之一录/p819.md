<!-- { "loadSidebar": true } -->
　　放鸐滩头水萦回若有情月明长见底应是发源清观澜到东海汹涌尾闾门回首昆仑顶千流总一源空谷偏能响青铜多幻形中间若无滓到处是虚明钱福
　　朱性父奉贺肤庵先生致仕诗帖【楷书】
　　肤翁家近匏翁家二老风流世并夸归已一人今白发门无五栁自黄花山林日月为诗社霄汉星辰逺钓槎莫谓草终寂寞还来旧雨有侯巴侍生朱存理拜藁
　　孙忠烈燧律诗四首
　　坐对湖山酒一觞醒时歌舞醉时狂丹砂不是千年药白日难消两鬓霜身后碑铭空自好眼前傀儡为谁忙要知闲处且为乐光景无多却散场
　　醉眼昏迷懒得开自斟自酌且舒懐百千万事了不得六七十年容易来得一日时过一日遇三杯满饮三杯世间多少英雄汉南北山头土一堆
　　懒与时人论富强富强原不是良方石崇金谷今安在韩信雕弓昔已藏产置百年终换主气横千里总沦亡不如守分存天理锡福儿孙更久长
　　病中守病要心寛调理隄防有几般强食损脾饥损骨多言伤肺怒伤肝常留肾水消残火紧把鉄衾防嵗寒有眼如肓耳如聩一些尘事莫相干
　　周贞庵同年燕集诗帖【行楷书】
　　丙辰己未同年燕集一首録上冢宰白川宗丈老先生请教
　　卅年前共曲江春六百名来止六人一防又将淮海别相看真有弟兄亲风云际合天边客鬓发萧踈梦里身累疏乞休休未得不知何以报枫宸侍生周伦顿首藁上
　　呉茶乡东庄小集诗帖【小楷书】
　　人日偶同诸友东庄小集分韵得诗字呈肤庵尊丈先生改教
　　小庄闲探早春时有客同游不假期聊谓斯辰循故事漫搜佳句入新诗踈梅隔水香飞逺野鸟投林语到迟昼短还思继深夜相逢难复是相知契家侄呉奕再拜上
　　毛白斋题也适轩诗帖【草书】
　　奉题也适轩用主人水村先生咏懐之韵
　　烦思剧纷纠闲情澹纡余达人有张弛岂以形骸拘聊开屋角圃小构花间庐漪鳞集深藻林羽鸣髙株向来车马巷忽若濒海隅石峙势弥耸云孤心与俱于焉足遐想所翫非细娯忧勤赞邦治反覆窥前书讵效古巢许髙言藐唐虞列筵防真率拊景共踟蹰清觞发新咏一使客眉舒习池将在此此老山公如太仓毛澄
　　王履吉祝呉遯庵诗
　　忆昨玉山阳恭陪锦袍宴明公降顔色腐儒畧踈贱楼衔云端峯花满川际甸逶迤匝金巵徙倚传银箭归来卧蓬蒿斗柄忽三转惟公杰魁人嶷立端华弁深山钜谷间龙虎腾雄变天开栋柱姿扪腹藏组练雪峯阻岷蜀浊河绕徐汴腰悬朱雀符手弄白羽扇赤心日月傍青草郊原徧未拜黄霸征俄拥疏公饯焚鱼饱天和解带酣清燕廓落得翺翔与时而舒卷烟霞散玉质潇洒江湖面千载永游遨松乔何足羡正徳丁丑八月朔旦为大参遯庵呉公七十有五诞辰敢献短章揄厥美晚生王宠谨书
　　王履吉还山诗
　　久欲归西山嚣喧漫鞅掌当阳丽江臯菰雁独欣赏岩余白云停水接红霞上地轴隠坟彝天池滙泱鲛人鼓安流牝遗清响秀色溢层峦虚光涵万象川原信沃膴景物初骀荡览化自靡穷遵性非外奬彼美邱园贲眷言兴我想
　　恭承休明日九轴今一家进则绾龟玉退则蛰龙蛇吾道茍不亏安用事咄嗟山川日闲旷土风颇清嘉躧步陵孤岘流目翫归霞鸣嘤蔼以豫阳林荑渐花风光枝上泛日采水中华感物眷弥结悟空理已遐永言彻寂聊以遣纷拏
　　环洲信珑灌莽何葱蒨中有方丈室聊以酬清燕对岭屯白云旁林绕碧栫时闻樵采音日览湖山变绿蚁忺独持道书慵不卷言谢丹毂散发却弁颇懐康乐忧幸乏子牟恋寄言赏心人嵗晚同兹眷　己丑上巳日雅宜山人王宠书于石湖禅院
　　王履吉题咏诗迹
　　秋水百川灌云帆楚翼飞大江离地纪旭日对天扉表里黄图壮东南紫盖非英雄徂落尽霄汉仰垂衣　右渡江
　　步临江出钟山不论云风芦吹淅沥沙鸟拂氤氲北控淮徐阻南瞻斗极分轻帆移过穏把酒玩峯文　右步山
　　玉垒疑连汉牙旗认挿云楼船横海出斧钺自天分紫翠中原气山河大地文我皇开日月万古净妖氛　右石头城
　　昔诵北山文今栖钟阜云秋林时夜啸天乐忽空闻弟子胡麻荐头陀罽席分那知江海客不乱衲衣羣　右鸡鸣寺
　　万木黯成雨千崖殊欲秋鱼龙成水戏岩壁乱云流蓬累栖穷士天心共海鸥侯生居语女吾道付沧洲　右山居
　　山中有流水借问不知名暎地为天色飞空作雨声转来深涧满流出小池平恬淡无人见年年长自清　右咏泉　王宠
　　王履吉题画诸迹
　　过雨山堂蒸翠云四檐藤竹鸟声闻青天不动峯文坼锦石相鲜磵道分流水桃花真隔世草衣木食自为羣笼鹅写帖关幽兴却忆风流晋右军
　　逺岸踈林斜日外春风碧水草堂前匡庐突兀开屏障坐看银河一道悬
　　石湖春色逐人来试问东林老万回何处梅花承雪吐谁家栁色弄烟开
　　夹岸青山挂玉壶桃花流水入虚无何时天上阶微禄防向君王乞镜湖
　　僧到清斋礼佛客来豪饮谭天但得闲消长日何须苦计千年
　　生平最耽懒慢病后休苦支持或素或荤度日不巾不栉随时
　　有客别离许久缄题相讯如何落得北窻髙卧起来醉茗狂歌
　　梦里却忘家累病中始信身闲得句微吟抱膝有时枯坐闭关
　　客自豫章逺过使从燕市初来为语礼文寛放应怜书劄懒裁
　　我爱僧家不二僧还让我羲皇勘破应无妄想知足便是良方
　　扫迳贪看松竹攀缯喜得鱼鰕恐説床头瓮倒不觉林间日斜
　　杨栁村边小艇荷花池上清樽已遇田夫野叟何来公子王孙　王宠
　　王履吉石湖八絶句
　　石湖春色太可怜却似美人明镜前锦甸平铺鸭绿水白云飞动蔚蓝天
　　星桥北挂泻春流映出黄山水面浮霞石天青飞练鹊桃花气暖醉轻鸥
　　春山面面翠屏开尽绕呉王百尺台一代霸图怜烬灭五湖流水恨东回
　　三月莫春春服成含风叠雪越罗轻生憎乳燕撩春色转遣飞花荡酒情
　　越来溪上栁千丝画鼓游船晚更移一曲紫云歌粤女双鬟白雪舞呉儿
　　数松磊落千尺强恰如天际羣龙翔吟风啸雨中琴瑟大泽深山藏栋梁
　　古木朱藤踈着花淡云斜日静江沙黄金台上无推毂白石山中有嵗华
　　登山临水春将归独树桃花犹未飞玩世繁华真倐忽后时顔色转霏微　王宠
　　王履吉诗帖
　　锡山舟中对月
　　春水无边阔帆月窟逰烟花迷四顾杯酒谑中流川势分襟带樯标犯斗牛平生摇荡兴长啸下沧洲
　　郑博士官舍夜集
　　久别情何限相逢各惘然夜堂人影寂春梦烛花燃纵饮杯无算重临月正圆百年萍梗迹江海蹔牵连
　　白氏园燕集
　　金谷王孙燕名园选日开地藏南国岨花借上林栽峯势三台象賔逰四海来玉杯淹坐久深媿邺中才
　　晋陵夜泊懐郑博士
　　入舟浑不乐追忆转苍凉帆带春鸥没江连夜雨长百年双旅鬓一日九回肠慿借关门水西传泪防行
　　恵山酌泉作
　　鼎食非吾事泠泠氷雪肠煮茶师自得折屐兴偏长花气熏泉窦山形拱石堂江湖自有乐髙咏和沧浪　王宠书似东桥先生教正
　　王履吉书楞伽吊古诗帖
　　郊台
　　长啸登髙台穹然半空倚夫差昔郊天传闻于此地当时英雄心北望耽虎视正朔尚周官孟冬日初至金舆戾行宫龙旌托千骑维王御大裘佩玉垂赤屣瓒采将奉间翼翼礼则备尝闻古人言斯固万乗事天王在洛邑子国何禋祀彼苍岂福谄骄纵帝之弃宁知会稽山剑防已堪试观此亡国君千秋可铭识
　　呉王井
　　西施自矜色曾照当年井至今碧桃花尚落娇娥影我来得蹔窥千春一交颈愿为双鸳鸯白首相与永佳人难再得此乐何由骋长歌激悲风落叶银牀冷安得青铜瓶系之千尺绠或有凤凰钗沈沦拭光景
　　越来溪
　　五湖何漫漫绿水从空来经过百花洲却绕姑苏台呉王全盛时日夕此衔杯玉箫天上落锦帆镜中开云是子夜歌曲度清且哀一朝越兵入千里如奔雷旌旗绕碧山满目飞尘埃朝为黄金阙暮作青草莱千古霸图尽英雄安在哉不见东逝流几时得西回秋风吹我衣但可倾金罍兴亡互起伏此理谁能推
　　御书亭
　　范公江表英功成拂衣起飘然五湖舟再见鸱夷子蛟龙有遗迹千春照绿水当时君臣间相得乃如此中原尚虎鬬黄鹄遽逺徙将非矰缴繁小人之所使有才不能用自贻多垒耻胡马饮河津黄屋雨金矢恻怆范公灵此心安得死　呈东桥先生王宠顿首
　　王履吉书蓟邱懐古并酬晖上人诗帖【草书纸本】蓟邱览古
　　北登蓟邱望求古轩辕台应龙已不见牧马生黄埃尚想广成子遗迹白云隈　轩辕台
　　南登碣石馆遥望黄金台邱陵尽乔木昭王安在哉霸图怅巳矣驱马复归来　燕昭王
　　王道已沦昧战国竞贪兵乐生何感激仗义下齐城雄图竟中失遗叹寄阿衡　乐生
　　秦王日无道太子怨亦深一闻田光义匕首赠千金其事虽不立千载为伤心　燕太子
　　自古皆有死徇义良独稀奈何燕太子尚使田光疑伏剑殊巳矣感我涕沾衣　田光先生
　　大运沦三代天人罕有窥邹子何寥廓谩説九瀛垂兴亡已千载今也则无推　邹子
　　逢时独为贵厯代非无才隗君亦何幸遂起黄金台郭隗
　　酬晖上人秋夜山亭有赠
　　皎皎白林秋微微翠山静禅居感物变独坐开轩屏风泉夜声絶月露霄光冷多谢忘懐人尘忧未能整戊子二月望日夜坐石湖山房写此雅宜子王宠
　　都敬宿天王禅院诗帖
　　宿天王禅院赠西洲讲主南濠居士
　　山槛秋光落经巻土冈髙竹晚增幽煮茶烧笋能延客欲去因君复少留
　　顾与新度辰海謡二诗帖
　　十月廿日度辰作
　　繄兹孟冬日昧爽曰余降修期若恒度厯年叹渐崇少壮忝通籍老大植等功乃者南海堠三载更已终履危过折阪飘迹类飞篷岂伊生有役宁云道斯穷圣泽本汪濊游泳咸从容片言华衮服一朝右鼓钟疲薾自偃蹇嘉防曷茍逢迨今嵗将暮揔辔旋我躬　右近作呈
　　海謡
　　谁谓海险可以乗桴【叶】谁谓沟小可以覆舟彼人之恚兮将执天子之吏兮
　　谁谓海险波则突之谁谓沟小风则汨之彼人之竞兮将拒天子之命兮
　　谁谓海险曾不挠济谁谓沟小曾不容治珠崖之捐兮畴昔然兮
　　谁谓海阻天罔弗知谁谓沟逺民罔可欺谓予不恤兮有如皦日兮　侍生顾可久顿首拜稿四月十二日寓南雄勒具
　　顾与新谒张公祠诗帖【行草书】
　　出大庾岭谒张公祠下作
　　驱车出粤关今日是生还巨海尚容易一沟何阻艰蝮蛇沮泽逺云树洞林间来谒公祠下增生烈士顔右拙稿敬録呈　泉吾老先生契史求逺教侍生顾可久顿首四月廿二日寓南浦具
　　方时鸣北固山诗柬【行草书】
　　久以多事逺渉未承杖屦此中抱歉登润州北固山甘露寺得诗二首呈上请教且以致殷勤云
　　南归多览眺北固始经行殿古丹青剥岩深草树平佛香幽自防塔火昼还明共有纷华念无人此系情独上平台立飘然眼界寛金焦双砥柱江海一杯盘抚景容孤啸披图纵大观归舆山月上诗骨不胜寒　晚生方凤顿首秋汀老先生尊丈　日来秋暑肆酷贵体万万调防以全百年之算至愿至愿
　　蔡林屋诗翰
