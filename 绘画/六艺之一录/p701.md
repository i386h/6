<!-- { "loadSidebar": true } -->
　　书家论永字法迟涩峻疾要使笔锋行字画中如人骨骼既立虽丰瘠不同各自成体近时临书方尽力画间圎鋭斜直惟恐失之奚暇议笔行何如耶持此为验真伪不足辨矣蔡君谟公白莲四帖乆归李正臣家后人得赝本珍重印可更相传玩至今不悟如贫家子见他宝器不知其所可宝也是非之能乱人乃尔嗟夫【李弥逊筠溪集】
　　蔡忠惠公进谢御赐诗卷
　　芾于旧翰林院曽观石刻今四十年于大丞相天水公府始覩真迹书学博士米芾
　　大观三年仲冬上休日青社郡舍之简政堂观河南文及甫书
　　昔人谓公书三公衣衮冕立赤墀之上今观此帖使人肃然増敬固应与顔栁同年而语可不秘藏耶甲寅六月上休日三呉禅客
　　姨弟赵德夫昔年屡以相示今下世未几已不能葆有之览之凄然汝南谢克家癸丑九月十一日临安法慧寺
　　蔡忠惠公书为赵宋法书第一此玉局老语也今观此帖蔼然忠敬之意见于声画不可与茶録牡丹谱同日言也鲜于枢获观敬题
　　仆来杭多获观前代名公法书此卷法度严密无一毫放纵意于此可见古人用笔不茍也呉兴赵孟頫谨书
　　余尝在秘府读君谟文集阅其所上谢赐御书叹其君臣相遇之盛也及观所书茘枝谱字画精妙每与同列难其博物之精而又惜其与武彛粟粒同一用心之勤耳虽然君谟尝自珍爱其书谓其有翔龙舞鳯之势观此书其言当不虚也识者解之豫章胡俨廌尝读蔡端明集载所上谢赐御书诗一首并答诏有云卿词令根于温厚笔力极于深妙遵臯陶之谟而懋其稽古述帝舜之事而思其底绩宣明顺美良深嘉叹其君臣之义文字之美皆不待言而可知也诏当在其家类集者故并得之今此诗真迹当在宋秘府不知何时复流落人间考其上嵗实仁宗皇祐四年距今永乐四年丙戌盖歴春秋三百五十有五年矣中间宋叔季四方之乱极矣鼎迁社屋海溃山移而一纸之书世传宝之翰墨腾骞光辉如在夫岂独以其书之善也哉侍郎黄公请予题识为作诗二首　汴水东流宋鼎移中郎名字日星垂精神翰墨犹生气想见彤庭谏诤时　端明书法继钟王佩玉琼琚在庙堂见説当时推第一米家应自愧疎狂翰林学士兼春坊大学士庐陵解缙书
　　书以羲之兰亭为尽善盖等闲文雅也观忠惠公真迹非独笔法精妙玩其词一代明良相契告戒谨敕忠厚视等闲文雅不可同年而语明矣公虞得而秘藏之其能以忠惠公之心为心又明矣洪武壬午嵗至后九日新安呉牧书
　　蔡忠惠公书名重当时上尝令写大臣碑志则以例有资利辞曰此待诏职也与待诏争利可乎力不从竟已其人品如此其书之荘重凡落笔皆然岂以御前表疏始不茍耶谦斋宫傅先生得此甚加珍惜盖非特重其书重其人也长洲呉寛题【已上俱郁逢庆续书画题跋记】予尝读蔡端明文集载其所上谢赐御书诗一首后有答诏宋仁宗皇祐四年距今永乐四年丙戌三百五十有余年今此卷当其时所上真迹必藏之秘府此卷当在彚聚文集者故得之此诏存亡不可知而此本又不可知何时流落人间独为人所爱惜夫岂非其书之善哉彼若蔡元长父子书非不工偶有传者人必不能以此易彼且论之者非有慨然而叹则必丑诋之矣又安能如此书之合口一辞敬羡而无间也安可谓书之美恶不系于人也哉【春雨集】
　　赵定宇祭酒藏蔡忠惠公中楷谢赐御书诗表字大如指顶结搆谨严后有文同米芾等跋堪与韩存良太史家苏文忠公元祐二年宜春帖子墨迹作对其题识多至十余人悉出宋元名手也　又云此帖祭酒没后流传至长兄伯含处故丑得时见之当为蔡书第一【书画舫】
　　蔡襄书迹
　　观蔡襄之书如读欧阳修之文端严而不刻温厚而不犯太平之气郁然见于豪楮间当时朝廷之盛盖可想而知也自崇宁以来以文章字画为天下主盟者校之仁庙之时贤否如何人才盛衰信乎其可卜治乱也事至今日但可恸哭耳建炎三年己酉【邓肃栟榈集】
　　蔡端明书寒蝉赋
　　右蔡君谟书寒蝉赋真迹观其大似褚河南笔法乃御府收藏之物也先朝评书者称苏子瞻蔡君谟黄鲁直米元章为四大家并驰海内纵横于彛鼎之间今阅此帖楷法咸精殆高驾三公而入于神诚翰墨中之至宝也京兆宇文公亮【瑚网】
　　杨宗道云先朝蔡君谟楷书最可为师端劲高古落笔如削铁此书中龙也张彦远法书要録有云唐太宗购二王书右军草书有千纸取其迹类相从率一丈二尺为卷临学遂得右军笔也余友黄圣仪好读异书驰心翰墨家藏此帖为师然于楷法大得其神韵尔近世君谟楷书絶少然已归内府民间亦不可复得也善藏之善藏之广陵呉元善书【瑚网】
　　蔡襄秋暑帖
　　康虞所藏蔡端明秋暑帖妍媚遒俊之致溢出楮墨中所谓字里金生行间玉润者殆此类也观其结形取态似以柔翰而发之劲腕故姿顔绰约而钩勒婉健有骏马转缰之势米元章评公书谓如懐春女子体态妖娆访云寻岂自负刷书作此绮语邪余谓宋人书得晋唐形似者惟公为然双井犹然中郎之虎贲至眉山天中外史虽规仿前人不免别开一世界矣康虞试相与评之【都穆金薤琳琅】
　　蔡襄草书二帖
　　宋人皆称蔡忠惠书为本朝第一颇自珍惜不妄与人流传五百余年得公真迹者不数家王弇州最号博收仅得安乐扶防二帖秀水项氏亦广蓄前代法书亦只二帖文太史临刻停云馆则公之真迹不啻须兔角矣公吾闽人闽人得公书尤少此帖草书二诗神采笔锋一见夺魄宋纸御印触手如新即停云所摹远不及也欧苏二公意不可一世而独推毂君谟善书载观此帖名下无虚信哉谢在杭多藏墨妙此又为谢家第一宝【徐渤红雨楼集】
　　蔡君谟十帖真迹
　　蔡公书法真有六朝唐人风粹然如琢玉米老虽追踪晋人絶轨其气象怒张如子路未见夫子时难与比伦也辛亥三月九日倪瓒题【瑚网】
　　在宋号善书者苏黄米蔡为首俗评以君谟居三公之末殊不知君谟用笔有前代意优劣自可判也己未四月陈文东拜观【仝上】
　　崇祯四年三月卄四日获观此帖及米海岳九帖又张长史京中帖赵承旨临画羲献像梁赵岩神骏图宋思陵题马麟亭台图续观兰亭东垣楷书万应方蔡忠惠四帖及十帖种种具体尤多效右军内第九帖轩槛二絶差减墨妙宰眉公皆鉴此一帖为双勾廓填余九幅并好　砢玉识于韵石斋【仝上】
　　蔡莆阳杂体诗卷
　　南剑州芋阳铺见﨟月桃花　书戴处士屋壁　题龙纪僧居室【欧阳文忠公题其傍云此一篇极有古人风格】　题南剑州延平阁　自渔梁驿至衢州大雪有懐　福州宁越门外石桥看西山晩照　杭州临平精岩寺西轩见芍药满枝追想吉祥院赏花慨然有感书呈苏才翁四月七日　崇德夜泊寄福建提刑章屯田思钱塘春日并游　嘉禾郡偶书　无锡县吊浮屠日开　汲惠山泉煮茶
　　道山清话予顷时于陜府道间舍于逆旅因步行田间有村学究教授二三小儿间与之语言皆无伦次忽见案间有小儿书卷其背乃蔡襄冩洛神赋已截为两叚其一涂污已不可识问其何所自得曰吾家败笼中物也问更有别纸可见否乃从壁间书夹中取二三十纸大半是襄书简亦有李西台川笺所冩诗数纸因以随行白纸百余幅易之欣然见授问其家世曰吾家祖亦常为大官吾父罢官归死于此吾时年幼养于近村学究家今从而李姓然吾祖官称姓名皆不可得而知顷时如此纸甚多皆与小儿作书卷及糊窻用耳防日已暮乃归旅舍明日天未明即登涂不及再往至今为恨也诠次至此因附入【瑚网】
　　蔡君谟茘枝谱【楷书凡七篇谱内小字自注】
　　第一
　　茘枝之于天下唯闽粤南粤巴蜀有之汉初南粤王尉佗以之备方物于是始通中国司马相如赋上林云答遝茘支盖夸言之无有是也东京交趾七郡贡生茘枝十里一置五里一昼夜奔腾有毒虫猛兽之害临武长唐羌上书言状和帝诏大官省之魏文帝有西域蒲萄之比世讥其谬论岂当时南北防隔所拟出于传闻耶唐天宝中姬子尤爱嗜涪州嵗命驿置时之词人多称咏之张九龄赋之托意白居易刺忠州既形于诗又图而序之虽髣髴其顔色而甘滋之胜莫能着也洛阳取于岭南长安来于巴蜀虽曰鲜献而传置之速腐烂之余色香味之存者亡几矣是生茘支中国未始见之也九龄居易虽见新实騐今之广南州郡与防梓之间大率早熟肌肉薄而味甘酸其精好者仅比东闽之下等是二人者亦未始遇夫真茘支者也闽中唯四郡有之福州最多而兴化军最为竒特泉漳时亦知名列品虽高而寥寥无纪将尤异之物昔所未有乎盖亦有之而未始遇乎人也予家莆阳再临泉福二郡十年徃还道由乡国每得其尤者命工冩生稡集既多因而题目以为倡始夫以一木之实生于海滨岩险之远而能名彻上京外被四夷重于当世是亦有足贵者其于果品卓然第一然性畏高寒不堪移植而又道里辽絶曽不得班于卢橘江橙之右少发光采此所以为之叹息而不可不述也
　　第二
　　兴化军风俗园池胜处惟种茘支当其熟时虽有他果不复见省尤重陈紫富室大家嵗或不尝虽列品千计不为满意陈氏欲采摘必先闭户隔墙入钱度钱与之得者自以为幸不敢较其直之多少也今列陈紫之所长以例众品其树晩熟其实广上而圆下大可径寸有五分香气清远色泽鲜紫殻薄而平瓤厚而莹膜如桃花红核如丁香母剥之凝如水精食之消如绛雪其味之至不可得而状也茘支以甘为味虽百千树莫有同者过甘与淡失味之中维陈紫之于色香味自拔其类此所以为天下第一也凡茘支皮膜形色一有类陈紫则已为中品若夫厚皮尖刺肌理黄色附核而赤食之有查食已而涩虽无酢味自亦下等矣
　　第三
　　福州种殖最多延貤原野洪塘水西尤其盛处一家之有至于万株城中越山当州署之北郁为林麓暑初霁晩日照耀绛囊翠叶鲜明蔽映数里之间焜如星火非名画之可得而精思之可述观揽之胜无与为比初着花时商人计林防之以立券若后丰寡商人知之不计美恶悉为红盐者水浮陆转以至京师外至北夷西夏其东南舟行新罗日本琉球大食之属莫不爱好重利以醻之故商人贩益广而乡人种亦多一嵗之出不知几千万亿而乡人得饫食者盖鲜以其防林鬻之也品目至众唯江家緑为州之第一
　　第四
　　茘支食之有益于人列仙传称有食其华实为茘支仙人本草亦列其功葛洪云蠲渇补髓所以唐羌疏云未必延年益夀盖云虽有其传岂果能哉亦谏止之词也或以其性热人有日噉千颗未尝为疾即少觉热以蜜浆解之其木坚理难老今有三百嵗者枝叶繁茂生结不息此亦其騐也
　　第五
　　初种畏寒方五七年深冬覆之以防霜霰福州之西三舍曰水口地少加寒已不可殖大畧其花春生防防然白色其实多少在风时与不时也有间岁生者谓之歇枝有仍嵗生者半生半歇也春花之际傍生新叶其色红白六七月时色已变緑此明年开花者也今年实者明年歇枝也最忌麝香或遇之花实尽落其熟未更采摘虫鸟皆不敢近或已取之蝙蝠蜂蚁争来蠧食园家有名树旁植四柱小楼夜栖其上以警盗者又破竹五七尺摇之答答然以逐蝙蝠之属
　　第六
