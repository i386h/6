<!-- { "loadSidebar": true } -->
　　真书以平正为善此世俗之论唐人之失也古人真书之神妙无出钟元常其次则王逸少今观二家之书皆潇洒纵横何拘平正良由唐人以书判取士而士大夫字书颇有科举习气顔鲁公作干禄字书是其证也矧欧虞顔柳前后相望故唐人下笔应规入矩无复晋魏飘逸之气且字之长短小大斜正疎密天然不齐孰能一之谓如东字之长西字之短口字之小体字之大朋字之斜党字之正千字之疎万字之密画多宜瘦少者宜肥魏晋书法之髙良由各尽字之真态不以私意参之耳或者专喜方正极意欧顔或有惟务匀圆专师虞永或谓体须稍扁则自然平正此又有徐防稽之病或云欲其萧散则自不尘俗此又有王子敬之风岂足以尽书法之美哉真书用笔自有八法吾尝采古人之字列之以为图今畧言其指者字之眉目全借顾盼精神有向有背随字异形横直画者字之骨体欲其坚正匀静有起有止所贵长短合宜结束坚实丿【音瞥】□【音拂】者字之手足伸缩异度变化多端要如鱼翼鸟翅有翩翩自得之状乚挑剔者字之步履欲其沈实晋人挑剔或带斜拂或横引向外至顔柳始正锋为之正锋则无飘逸之气转折者方圆之法真多用折草多用转折欲少驻驻则有力转欲不滞滞则不遒然而直以转而后遒草以折而后劲不可不知也悬针者笔欲极正自上而下端若引绳若垂而复缩谓之埀露故翟伯寿问于米老曰书法当如何米老曰无垂不缩无往不收此必至精至熟然后能之古人遗墨得其一一画皆昭然絶异者以其用笔精妙故也大令以来用笔多失一字之间长短相补斜正相拄肥瘦相混求妍媚于成体之后至于今尤甚焉
　　用笔
　　用笔不欲太肥肥则形浊又不欲太瘦瘦则形枯不欲多露锋芒露则意不持重不欲深藏圭角藏则体不精神不欲上大下小不欲左低右髙不欲前多后少欧阳率更结体大拘而用笔特备众美虽少楷而翰墨洒落追踪钟王来者不能及也顔柳结体既异古人用笔复溺于一偏予评二家为书法之一变数百年间人争效之字画刚劲髙明固不为书法之无助而晋魏之风轨则扫地矣然柳氏大字偏傍清劲可喜更为奇妙近世亦有仿效之者则俗浊不除不足观故知与其太肥不若瘦硬也
　　草书
　　草书之体如人坐卧行立揖逊忿争乘舟跃马歌舞擗踊一切变态非茍然者又一字之体率有多变有起有应如此起者当如此应各有义理右军书羲之字当字得字慰字最多多至数十字无有同者而未尝不同也可谓所欲不逾矩矣大凡学草书先当取法张芝皇象索靖章草等则结体平正下笔有源然后仿王右军申之以变化鼔之以奇崛若泛学诸家则字有工拙笔多失误当连者反断当断者反续不识向背不知起止不悟转换随意用笔任笔赋形失误颠错反为新奇自大令以来已如此矣况今世哉然而襟韵不髙记忆虽多莫湔尘俗若风神萧散下笔便当过人自唐以前多是独草不过两字属连累数十字而不断号曰连绵游丝此虽出于古人不足为奇更成大病古人作草如今人作真何尝茍且其相连处特是引带尝考其字是画处皆重非画处偶相引带其笔皆轻虽复变化多端而未尝乱其法度张颠怀素最号野逸而亦不失此法近代山谷老人自谓得长沙三昧草书之法至是又一变矣流至于今不可复观唐太宗云行行若萦春蚓字字如绾秋蛇恶无骨也大抵用笔有缓有急有有锋有无锋有承接上文有牵引下字乍徐还疾忽往复收缓以效古急以出奇有锋以耀其精神无锋以含其气味横斜曲直钩环盘纡皆以势为主然不欲相带则近于俗横画不欲太长长则转换迟直画不欲太多多则神痴以捺代□以发代辵辵亦以捺代惟丿则间用之意尽则用悬针意未尽须再生笔意不若用垂露耳
　　用笔
　　用笔如折钗股如屋漏痕如锥画沙如壁坼此皆后人之论折钗股欲其曲折圆而有力屋漏痕欲其横直匀而藏锋锥画沙欲其无起止之迹壁坼者欲其无布置之巧然皆不必若是笔正则锋藏笔偃则锋出一起一倒一晦一明而神竒出焉常欲笔锋在画中则左右皆无病矣故一一画皆有三转一波一拂皆有三折一丿又有数様一者欲与画相应两者欲自相应三者必有一起一带一应四者一起两带一应笔阵图云若平直相似状如算子便不是书如囗【音围】当行笔时尤宜冺其棱角以寛闲圆美为佳心正则笔正意在笔前字居心后皆名言也故不得中行与其工也宁拙与其弱也宁劲与其钝也宁速然极须陶洗俗姿则妙处自见矣大抵要执之欲运之欲活不可以指运笔当以腕运笔执之在手手不主运运之在腕腕不主执又作字者亦须畧考篆文须知画来歴先后如左右之不同刺刻之相异王之与玉示之与衣以至奉秦泰春形同理殊得其源本斯不浮矣孙过庭有执使转用之法执为长短浅深使为纵横牵掣转为钩环盘纡用为画向背岂茍然哉
　　用墨
　　凡作楷墨用干然不可太燥行草则燥润相离润以取妍燥以取险墨浓则笔滞燥则笔枯亦不可不知也笔欲锋长劲而圆长则含墨可以取运动劲则刚而有力圆则妍美予尝评世有三物用不同而理相似良弓引之则缓来舍之则急往世俗谓之揭箭好刀按之则曲舍之则劲直如初世俗谓之囘性笔锋亦欲如此若一引之后已曲不复挺又安能如人意耶故长而不劲不如弗长劲而不圆不如弗劲纸笔墨皆书法之助也
　　行书
　　尝夷考魏晋行书自有一体与草书不同大率变真以便于挥运而已草出于章行出于真虽曰行书各有定体纵复晋代诸贤亦不相逺兰亭记及右军诸帖第一谢安石大令诸帖次之顔柳苏米亦后世之可观者大要以笔老为贵少有失误亦可辉映所贵乎秾纎间出血脉相连节骨老健风神洒落恣态备具真有真之态度行有行之态度草有草之态度必须博学可以兼通
　　临摹
　　摹书最易唐太宗云卧王蒙于纸中坐徐偃于笔下亦可以嗤萧子云唯初学者不得不摹亦以节度其手易于成就皆须是古人名笔置之几案悬之坐右朝夕缔观思其运笔之理然后可以摹临其次双钩蜡本须精意摹搨乃不失位置之美耳临书易失古人位置而多得古人笔意摹书易得古人位置而多失古人笔意临书易进摹书易忘经意与不经意也夫临摹之际豪发失真则神情顿异所贵谨详世所有兰亭何啻数百本而定武为最佳然定武本有数様今取诸本参之其位置长短大小无不一同而肥瘠刚柔工拙要妙之处如人之面无有同者以此知定武虽石刻又未必得真迹之风神矣字书全以风神超迈为主刻之金石其可茍哉双钩之法须得墨晕不出字外或郭填其内或朱其背止得肥瘦之本体虽然尤贵于瘦使工人刻之又从而刮治之则瘦者亦变而为肥矣双钩时须倒置之则亦无容私意于其间诚使下本明上纸薄倒钩何害若下本晦上纸厚却须能书者为之发其笔意可也夫锋釯圭角字之精神大抵双钩多失此又须朱其背时稍致意焉
　　方圆
　　方圆者真草之体用真贵方草贵圆方者参之以圆圆者应之以方斯为妙矣然而方圆曲直不可显露直须涵泳一出于自然如草书尤忌横直分明横直多则字有积薪束苇之状而无萧散之气时时一出斯为妙矣
　　向背
　　向背者如人之顾盼指画相揖相背发于左者应于右起于上者伏于下大要画之间施设各有情理求之古人右军盖为独步
　　位置
　　假如立人挑土田王衣示一切偏旁皆须令狭长则右有余地矣在右者亦然不可太密太巧太密太巧者是唐人之病也假如口字在左者皆须与上齐呜呼喉咙等字是也在右者皆欲与下齐和扣等是也又如宀头须令覆其下走辵皆须能承其上审量其轻重使相负荷计其大小使相副称为善
　　疎密
　　书以疎为风神密为老气如佳之四横川之三直鱼之四画之九画必须下笔劲静疎密匀停为佳当疎不疎反成寒乞当密不密必致凋疎
　　风神
　　风神者一须人品髙二须师法古三须纸笔佳四须险劲五须髙明六须润泽七须向背得宜八须时出新意自然长者如秀整之士短者如精悍之徒瘦者如山泽之癯肥者如贵游之子劲者如武夫媚者如美女敧斜如醉僊端楷如贤士
　　迟速
　　迟以取妍速以取劲先必能速然后为迟若素不能速而专事迟则无神气若专事速又多失势
　　笔势
　　下笔之初有撘锋者有折锋者其一字之体定于初下笔凡作字第一字多是折锋第二三字承上笔势多是撘锋若一字之间右边多是折锋应其左故也又有平起者如画藏锋者如篆画大要折撘多精神平藏善含蓄兼之则妙矣
　　情性
　　艺之至未始不与精神通其説见于昌黎送髙闲序孙过庭云一时而书有乖有合合则流媚乖则凋疏神怡务闲一合也感惠狥知二合也时和气润三合也纸墨相发四合也偶然欲书五合也心遽体留一乖也意违势屈二乖也风燥日炎三乖也纸墨不称四乖也情怠手阑五乖也乖合之际优劣互差
　　血脉
　　字有藏锋出锋之异粲然盈楮欲其首尾相应上下相接为佳后学之士随所记忆图写其形未能涵容皆支离而不相贯穿黄庭小楷与乐毅论不同东方朔画赞又与兰亭殊防葢一时下笔各有其势固应尔也予观古之名书无不画振动【原阙】如见其挥运之时山谷云字中有笔如禅句中有眼岂欺我哉
　　书丹
　　笔得墨则瘦得朱则肥故书丹尤以瘦为奇而圆熟美润常有余燥劲老古常不足朱使然也欲刻者不失真未有若书丹者然书时盘薄不无少劳韦仲将升髙书凌云台榜下则须髪已白艺成而下斯之谓欤若钟繇李邕又自刻之可谓癖矣
　　宋赵孟坚论书法
