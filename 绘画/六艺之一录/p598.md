<!-- { "loadSidebar": true } -->
　　壁书萧字者梁侍中萧子云之所飞白也【张懐瓘书断云飞白书变楷制也宫殿题署势大则径丈字宜轻微不满】韩晋公领浙西之嵗得于建业佛寺置之南徐官舍函以屋壁俯瞰坐隅及晋公入赞庙谟启于私第朱方官吏俟其代者完葺旧府圬墁故堂以壁字昏方以垩扫涂上时故殿中李侍御士举为部从事以晋公翰墨代无等俦自防壁书施榻于下耽玩研味略无已时士举重焉绐而方得及士举府除职停寓壁字于小吏之舍至甲申嵗士举为江西从事通好江淮时李评事约盛阅图书以示僚友士举方以壁字言于座中李君因而求之士举云得卿皇象羊欣萧纶各一帖大郑画屏一扇即辍与之不尔当自持去李君富于图书酷好遐异遂以所求三帖并法士画屏一扇易焉后十余日壁书自呉负来士举于道病卒向若李君不阅雅迹士举不言此书即壁字为朽壤于小吏之家逸品絶前贤之迹固知兴亡继絶后不乏人工极艺精中必有物加以子云与国同姓所书萧字圜卷侧掠体法备焉信众贤之妙门实后代之茂范其飞白书起于蔡中郎【蔡邕待诏门下见役人以垩帚成字心有悦焉归而为飞白书汉末魏初皆以题署宫阙萧子良撰古今书体云飞白书熹平年饰治鸿都门于时蔡邕方撰圣皇篇】其后张敬礼王逸少子敬并称妙絶子云曲尽其法欧阳率更云萧侍中飞白轻浓得中如蝉翼掩素其为前贤所重如此嗟乎景峤此书今访天下絶矣惟此萧字在乎旧都三百年间竟无倾圮俾后之传授似隂有保持余与李君寓家南徐隣而友善获观妙迹感其将壊之壤晋公出之方絶之迹李君维之用徴其事故以字志之
　　唐张靖萧斋记
　　陇西李君约于江南得萧子云壁书飞白萧字以笔势惊絶遂匣而宝之其遇之之由则君之赞序与崔监察备论之详矣君与字俱载舟还洛阳仁风里第思所以尽其瞻玩藏置之宜谓箱椟临视不时乂有缄启动摇之变遂特建精舍防列于垣复本书之意得遥覩之美寂对虚牖势若飞惊虽烟雾交飞龙鸾萦动轻斾翻微云卷舒不能状也李君以至行雅操著名当时逍遥道枢脱落荣利识洞物表神交古人而风致之余特精楷所得魏晋已降名书秘迹多矣以不越于尺素之间未为殊珍也葢壁字竒踪乃为希宝意象所得非常域也故异而室之文而志之夫萧之为言也切然而清于文也蔚然而整宜乎铭壁宜乎命斋萧斋之名于此字俱传矣
　　唐权徳舆太宗文皇帝飞白书记
　　太宗文皇帝飞白书十二句五十五字贞观十六年答散骑常侍刘洎之诏也吾观古之令主未甞不虚己以纳谏古之良臣未甞不匪躬以尽直然后百度正九有清繇此也初太宗与公卿大臣往复古义以聪明示臣下洎退而上书其大防以为动神机纵天辨不若凝旒虚襟以至公慎取舍而已故沃心以纳优诏以答嘉其忠故以诚词渥其礼故以手翰史臣实録具载其事有都官郎巾窦臮者博古尚艺贞元初得之人间太清宫道士卢元卿工为篆八分诸书其家宝而藏之久矣元和五年夏四月予以太常斋荐于宫师因出以示予乃整衣冠离次捧视且以见圣唐造巍巍无穷之基在此编也至若缥缈鸿翥之势轻浓蝉翼之状子敬白而不飞子云飞而不白稽合众美裁成絶艺又以见哲王之余图书之逸品也
　　唐韩愈科斗书后记
　　愈叔父当大歴世文辞独行巾朝天下之欲铭述先人功行取信来世者咸归韩氏于时李监阳冰独能篆书而同姓叔父择木善八分不问可知其人不如是者不称三服故三家传子弟往来贞元中愈事董丞相幕府于汴州识开封令服之者阳冰子授余以其家科斗孝经汉卫宏官书两部合一卷愈宝蓄之而不暇学后来京师为四门博士识归公归公好古书能通之愈曰书得其依据盖可讲因进其所有书属归氏元和来愈亟不获让嗣为铭文荐道功徳思凡为文辞宜略识字因从归公乞观二部书得之留月余张籍令进士贺抜恕写以留愈盖得其十四五而归其书归氏十一年六月四日右庶子韩愈记第十四卷　书表　书启
　　后魏江式论书表
　　已见二百六十七卷书体
　　梁虞龢论书表
　　已见前
　　南齐王僧虔答太祖论书启
　　僧虔启恩眷罔已赐来古迹十一帙或其人可想或其法可学爱玩弥日暂得忘其沉疴辄率短见并述旧闻具如别牋民间所有帙中所无者或有不好今奉别目二十三卷追惧乖误伏深悚息
　　吴大皇帝书　　　　吴景皇帝书
　　吴归命侯孙皓　　　晋安帝
　　亡髙祖丞相导　　　亡曾祖领军洽
　　亡从祖中书令珉　　韦仲将
　　张芝　　　　　　　索靖
　　张翼　　　　　　　卫伯儒【上十二卷故州民王僧虔奉】梁萧子云论书启
　　已见二百七十二卷
　　陶隠居与梁武帝论书启
　　梁武帝答书
　　陶隠居与梁武帝启
　　梁武帝答隠居论书
　　已见二百七十一卷
　　第十五卷　书启
　　陶隠居与梁武帝论书启
　　梁武帝答陶隠居书
　　陶隠居与梁武帝论书启
　　梁武帝答书
　　陶隠居论书启
　　已见二百七十一卷
　　梁简文帝答江东王上王羲之书启
　　见前二百九十卷
　　梁元帝上东宫古迹启
　　见前二百九十卷
　　梁庾肩吾谢东宫古迹启
　　见前二百九十卷
　　梁顾野王上玉篇启
　　昔者庖牺始成八卦暨乎苍颉肇造六文政罢结绳教兴书契天粟昼零市妖夜哭由来尚矣爰至龙马负河洛之图赤雀黄鳞标受终之命凤羽为字掌理成书岂但人功亦由天授故能传流奥典钩深至赜显圣谟耀光洪范文遗百代则礼乐可知驿宣万里则心言可述授民轨物则悬方象魏兴功命众则誓威师旅律存三尺政仰八成听称责于附别执士师于两造勒功名于钟鼎颂美徳于神祗故百官以治而万民以察雕金镂玉升崧岱而告平汗简裁缣冩宪章而授政莫不以版牍施之经纬文字表于无穷者矣所以埀帷闭户而觌遐年之世藏形晦迹而识逺方之风遵览篆素以测九垓则靡差分寸详观记録以游八裔则不谬毫厘鉴水镜于往谟遗元于今体仰瞻景行式备昔文戒慎荒邪用存古典设教施法无以逾兹经世治俗岂先乎此但微言既絶大防亦乖故五典三坟竞开异议六书八体今古殊形或字各而训同或文均而释异百家所谈差互不少字书卷轴舛错尤多难用寻求易生疑惑猥承明命预缵过庭总防众篇校讐羣籍以成一家之制文字之训备矣而学慙精博闻见尤寡才非通敏辞理弥踬既谬先踪且乖圣防谨当端笏拥篲以俟嘉猷
　　启窃闻两仪俶启九皇始君情性初动有巢肇制三圣代立十纪逓兴龙牒浮河书起洛八卦既陈六爻攸叙篆素之流是焉而出至于精课源妙求其本始末学敷浅诚所未详虽复研考六经校讐百氏殊非庸菲所能予夺谨依条例同异具以上呈伏惟圣皇驭防膺箓受图徳尚昊轩功超妫姒妙通广运乃圣乃神经天曰文止戈为武百工维理庶绩咸熈劝以九歌防之八柄修文徳以来要服舞干戚以格有苖是故仁风所扇九服防灵正朔可颁四荒懐徳取衣雒树则肃慎识受命之兴夷波海水则越裳知圣人之徳岂但中和乐职近播岷峨徳广所覃旁流江汉殿下天纵岳峙叡哲渊凝三善自然匪湏勤学六行前哲寜以劳喻是以声覃八表誉浃九垓规范百司陶钧万品犹复留心图籍俛情篆素纠先民之积缪振往古之重疑简册所传莫令比盛野王沾濡圣道沐浴康衢不揆愚浅妄陈狂狷徒梦收肠终当覆瓿空思朱墨惧必无传悚悸交心罔知攸措谨启
　　唐李峤为凤阁侍郎王方庆上书法牋
　　臣某言奉墨勅令臣家所有书法并将进来但臣家书法属隋季乱离并多坠失臣十代再从伯祖羲之书先有四十余纸贞观十二年太宗文武皇帝购求遗迹臣亡父先臣直并将奉进一不敢留今之所存唯有一卷并臣十一代祖导已下书一帙十卷谨随状进上但臣弓冶不嗣堂构缺然虽奉纳楹多逢壊壁亡失之外所余无几私珍缇袭方遗子孙不谓两曜廻光九霄俯听曲延采拾遂登旒扆使千载遗宝重增于光价九泉深隧更奉于恩渥宠被私门荣沾异代懐恩慕逺感佩兼深臣方庆诚惶诚恐顿首顿首死罪
　　为纳言姚璹等谢御赐飞白书牋表　前人
　　臣璹等言今月十一日侍宴防恩作飞白书题臣等名字垂赐跪承宝贶仰戴琼文如披七曜之图似发五神之检九霄灵泽与埀露而同霑千载嘉祥共廻鸾而并集冠六文而首出掩八体而孤骞乎若逰雾之拂春林霭乎似轻云之上秋汉颉皇之始模虫篆未足多竒刘后之甞学史书孰云能拟固已工逾悬帐妙尽刻符钟繇竭力而难比伯英絶筋而不逮则知乃神乃圣包众智而同归多艺多材总羣方而兼善谅天机之独运岂凡识之能窥臣等才埒瓶筲任叨衡石器满之诫每切于愚心栋隆之吉实慙于明代而天慈曲奬圣造不遗厚禄尊官既殚恩而极宠良辰美景又申欢而接燕庆方行而已及泽大溥而先加殊恩与骨肉等深缛礼共衣冠相絶今复亲陪睿赏特流宸翰嬴氏之魂防天上未比超升阚生之名在月中讵方遐邈昔者韩棱深溥肇蒙于署劒田凤名流仅闻于题柱未有芝英草圣近缛于防笺合璧连珠俯光于掌握在臣叨忝独冠古今方且示彼记言传诸贻训表一人之殊宠留百代之荣观手舞足蹈徒申踊跃之心摩顶至踵岂答生成之施无任欣戴之至谨诣阙奉表陈谢以闻
　　为王相公请改六书牋表　前人
　　臣某言臣闻两仪定位法象必在于区分百物正名称谓不可以相夺然则当至分之运勿用于权处大朴之辰宜循其本臣窃见周官保氏六书一曰指事二曰象形三曰谐声四曰防意五曰转注六曰假借夫假借者本无其字假用音者也昔伏羲氏仰观法于天俯观法于地爰造书契是生文籍夫书者着也篆者传也所以昭著誓言传之不朽推意结字断天下之疑埀萌示象纪天下之徳安可穿凿音韵假滥言词者哉自史籀篇亡李斯简脱古文有数物类难周鲁共王壊孔子之宅河内女子毁老聃之家而屋壁之余门庭葢尠敬侯所冩凋讹于正始之间汲冡所开散落于太原之际由是后儒晚学苦音训之繁耆生故老嗟异同之杂下兼案牍旁洎质剂听受施行莫能见晓规摹典宪于何取则不有厘改孰导羣疑当今受神册铸宝鼎封禅之隆固将九皇比徳文章之盛岂直三代同风百官以治万民以察臣比伏见御笔前后所制新字等神功开合天地盘旋于笔端造运行日月相望于纸上玉牒石记无以校其幽深河图洛书不能方其丽则臣幸承皇训亲沐圣猷窥东国一札之文奉西京七言之咏刘徳之陈雅乐虽未澄心刘傥之学史书颇甞留目輙欲循环睿防罄竭防情凡所借音并加新字将令分有一定无汨于源流理有万殊各随其事业以此化俗伫微益于毫厘以此教人倘不亏于景响伏乞上卑听至道曲成矜此庸愚霈然听许臣即望以类撰缀随了进呈轻触冕旒不胜惶惕之至
　　书判
　　字诂判
　　甲书字诂所由计功不及日请科罪不伏诉云纸类不同
　　对　　　　　　　左光嗣
　　去圣久逺微言已絶求之淳儒存诸诂训陈呉恢之青简恐悮当时许蔡邕之丹书将传后学况秘纬有府冩书置官佣计长工能归典艺纸既殊于大小课罔齐于疾徐览之繁文岂将鸟以观迹率其大较乃非人之掣肘惟甲斯篆非罪勿借
　　对同前　　　　　裴腾
