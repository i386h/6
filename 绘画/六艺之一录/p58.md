<!-- { "loadSidebar": true } -->
　　石鼓诗先儒辨论至多葢风雅之遗鼓今在北监予为国子司业时虑其日泐也欲扃钥之而不果别有树碑一元司业潘迪以今文冩之仍其旧阙潘仕大徳间虞文靖公集助教成均时尝谓石鼓其一已无字其一惟存数字潘虞相去不逺其言如此今去之又将二百年石可知矣诗之存者颇赖诸家文字集録以传石顾足恃哉博洽之儒如王顺伯郑渔仲搜访训释靡余力矣咸存防阙焉欧阳公集古所録才四百六十有五字胡世将资古所録仅多九字乃称先世藏本在集古録之前孙巨源于佛龛中得唐人所録古文乃有四百九十七字视资古又前矣又前之则韩文公所见纸本已谓毫髪备尽复有年深阙画之叹韦应物亦谓风雨阙讹而杜工部直云陈仓石鼓乆已讹其上下世数如此近世吾衍子行尤号博雅自谓以甲秀堂谱图随鼔形补闗字列钱为文以求章句又叅以薛尚功欵识诸作斯亦勤矣亦仅得四百三十余字毎鼓列行裁分为十而章句次第又与诸家不同子行介士未尝入燕止于画中见鼔尔不知近日何縁得此十诗完好乃尔耶此诗出于修撰杨用修慎若所从来果有的据岂非千古之一快哉如以补缀为奇固不若阙疑之为愈也【金台纪闻】石鼓文辞既深典出入雅颂而书法淳质是史籀迹其为宣王田猎之语可据欧阳公独以臆见疑之为书家诸学士贬击殆无地可容若以夫子之所不应删则非也诗固有夫子之所未尽见者此石今犹在太学而人不知防持岂亦所谓舍周鼎而寳康瓠者耶【弇州山人稿】
　　史籀取仓颉形意损益古文或同或异转相配合加之铦利钩杀为大篆以其名显故谓之籀书以其官名故谓之史书以别小篆故谓之大篆今之石鼓文是也【防鹤堂墨薮】
　　石鼓文宋东都时尝铸金填其刻文置保和殿金人入汴剔取其金而弃之靖康分裂之后拓本絶不可得至元国子司业潘迪考订音训刋附于后置北京国学于是搨本日以广而字画之存者仅三之一耳且中不可辨识者又三之一则亦乆逺之一騐也若今之转摹者则谬甚矣【同上】
　　岐阳石鼔文有谓周宣王猎碣者惟董程二氏以左传成有岐阳之搜证之凿凿有据其略曰考之书天子大搜防诸侯施命令非常事也史不得无书若宣王搜岐即周史失之列国不得并逸胡后世无闻焉则为成王信矣其言真如岳峙不可复撼苐广川有其学有其识有其辨而无其笔故不胜藤葛纠纒确论反晦耳郑樵谓为秦惠文后及欧阳三疑皆瞽説迷谬不足与辨韦应物谓为文王之鼓宣王刻诗真如少君古强之徒曽目覩其事也何物又有马子卿者以为宇文周时作一似无目者益大可笑樵又谓石鼓者立碑之渐千载名言至谓以石为鼓繇其土地之所出则非也古人制作尚象不为虚器岂止以地之所出茍且不法耶观九州贡物攻玉制器无一不穷极奥以石为鼓何所取则乎今石鼓在太学圣庙防门左右寳防无人冬辄篝火抚搨燬剥日甚余曾手摩其文与鼓形了不似其坚类玉故能乆存就石形之自然少加雕琢旋转刻文行字或六或七少华山前石之坚润者与此无异想当时因有佳石即刻置搜所而已第文无不典字无不雅民休王游自加寳爱此三代有道之长也非以后世竭力徴石造天无极刻龙绣螭筑籓置守妄意垂逺然不一转盼旋离野火能得鬼神呵防至今哉悲夫余既装潢成而题曰周岐阳石古文断以成王时物而不以鼓名足刋古今之谬【金石史】
　　鼓文出入雅颂书法淳质出周宣王史籀笔无疑都元敬杨用修王元美诸人辨之已详余借得一本虽磨泐特甚真三代物也古人有以为秦物者已非又有以为宇文周物者尤可笑欧阳公最号博雅乃亦疑之遂令后人讥驳无地自容矣今石犹在太学门内余从李典籍又覔得此本漫灭视余借本尤甚而防持无人惜哉【石墨镌华】
　　岐阳石鼓宋东都时尝铸金填其文移置宣和殿金人入汴剔取其金而弃去之故自靖康土宇分裂之后搨本絶不易得好事者以银一锭购其十纸【书画史】东坡有手钩石鼔文篆籀全音释备逺胜潘迪等所録【紫桃轩杂缀】
　　按古文苑所载石鼓文称孙巨源得于佛书龛中葢唐人所録仅四百九十七言耳章樵为之考正集释又薛尚功郑樵潘迪诸家咸有音训然有阙文靡所増益杨用修自言受业于李文正公得苏文忠旧本葢七百余字易以今文传之陜西志亦载此文其文悉与杨本同而字画训释颇异【古诗纪注】
　　都城东北艮隅瞻其坊曰崇敎步其街曰成贤国子监在焉国初本北平府学永乐二年改国子监左庙右学规制大备彛伦堂之松元许衡手植也庙门内之石鼔周宣王猎碣也其质石其形鼔其高二尺广俓一尺有竒其数十其文籀其辞诵天子之田初潜陈仓野中唐郑余庆取置鳯翔之夫子庙而亡其一皇祐四年向传师得之民间十数乃合宋大观二年自京兆移汴梁初置辟雍后移置保和殿嵌金其字隂错错然靖康二年金人辇至燕剔取其金置鼔王宣抚家复移大兴府学元大徳十一年虞集为大都教授得之泥草中始移国学大成门内左右列矣石鼓自秦汉无传者郡邑志云贞观中吏部侍郎苏勉纪其事曰虞禇欧阳共称古妙葢显闻于唐初自是表章代有矣唐自虞禇欧阳外则有苏勗李嗣真张懐瓘窦臮徐浩杜甫韦物韩愈宋则有薛尚功杨文昺欧阳修梅询苏轼黄庭坚张师正王顺伯王应麟赵明诚郑樵元则有杨桓熊朋来吾衍潘迪虞集周伯温而我朝杨修撰慎以为鼓发闻已先晋王羲之唐章懐太子尝言之言鼓者表厥攸始也言人人殊谓周宣王之鼔韩愈张懐瓘窦臮也谓文王之鼓至宣王刻诗焉韦应物也谓秦氏之文宋郑樵也谓宣王而疑之欧阳修也谓宣王而信之赵明诚也谓成王之鼓程大昌董逌也谓宇文周作者马子卿也鼔文今剥漫而可计数其方要当六百五十七言先所存无考在宋治平中存字四百六十有五元至元中存字三百八十有六杨慎乃曰正徳中存字仅三十余据今搨本甲鼓字六十一乙鼓字四十七丙鼔字六十五丁鼓字四十七戊鼔字一十二己鼓字四十一庚鼓字八壬鼓字三十八癸鼓字六共三百二十五字存惟辛鼓字无存者【帝京景物畧】
　　元初都城庙学燬于兵王檝取旧枢宻院复创立之春秋率诸生行释菜礼仍取岐阳石鼓列庑下石鼓迄今无恙檝功也【因树屋书影】
　　石鼓凡十相传为周宣王猎碣而唐韩退之作歌至云陋儒编诗不收入二雅迫无委蛇今读其文皆浅近之辞殊不类车攻吉日之闳深也金史马定国传言石鼓自唐以来无定论定国以字画考之云是宇文周所造作辨万余言出入传纪引据甚明杨用修最称好古而亦曰宣王之世去古未逺所用皆科斗籀文今观説文所载籀文与今石鼓文不同石鼓乃类小篆予独以其辞不足侪于二雅而疑之今在国子监先师庙防门左右【金石文字记】
　　言猎碣者多指为宣王之鼓葢縁文有我车既攻等语与小雅相似尔然古人句法相同毛诗中多有之不得执此以定其为宣王之鼓也至于成有岐阳之搜则见于左氏传可为明徴似三监既平破斧缺斨之后简军实修武备于先王肇基之地其文有曰害不余及亦犹鸱鸮之诗所云莫敢侮予也【书学圣防】岐阳石鼓文或谓周文王时作或谓宣王时作或谓秦惠文后始皇前所作或谓宇文周所作独程氏大昌以左传昭公四年椒举称成有岐阳之搜杜预注成王归自奄大搜于岐山之阳谓鼓当刻于此时可谓明徴矣董氏乃又引叔向楚置茅蕝一节更足发明其为成王制作益无足惑矣皇甫氏帝王世纪成王营洛邑复都丰镐淮夷徐戎及奄叛乃大搜岐阳东伐淮夷按此与左传注先伐后搜似相背戾然以愚论之武王克商尝散牛归马戢干戈弓矢示天下不复用意天下不复叛也无何禄父盗兵三监煽乱殽函以东非复周有于是出既戢之干戈而复称之收既税之牛马而复驾之召既散之卒甲而复伍之就岐阳而讲武即搜田以用众亦事理之不无者然则以文考之天子嗣王成王也公周公也君子则邦甸侯卫及三事六官之属其文则史臣之笔是时史佚作虎书鱼书鸟书非颉禹之后至籀始更其文也如铜槃铭诅楚文体皆瑰异非蝌非古是周时诸文并行籀特其一种尔王氏寀摹勒汝帖仓颉夏禹欵识封比干墓铜槃之后先次以岐阳石鼓然后列史籀书则未尝以鼓文为籀书也若夫宣王东都之防虽见于诗其时玁狁蛮荆骚然不靖既用兵于镐东之徐淮顾治兵于镐西之吴汧非所以顺人情而播先声矣郑氏樵又以斤权文同目为秦作复以秦称王号附防天子嗣王之文夫秦虽称王未尝自居帝制臣下称君亦未有称公者况斤权之文虽刻于始皇之世亦必先有文而后有斤权文未必为斤权而作故止可曰见不可曰出也且何以知秦人必用其自制之字无一字沿袭且小篆始于始皇则前此亦用旧文矣至于十鼓其一为臼疑郑余庆徙置学宫时已然故昌黎诗云故人从事在右辅为我量度掘臼科也及五季都洛翔学校荒芜土人因其已臼乃复臼之尔【仝上】
　　程大昌雍録极辨石鼓非宣王物予独取之葢后周之説固谬妄不足论即谓出于宣王及秦人者亦皆未详本辞故尔予谓中兴诗尚简洁秦风辞多险峭而石鼔闳硕典雅颇近东山七月之遗响宜为成王之诗一也以为秦作似宜在乎襄文之间葢襄公始命有田猎之事而文公尝东猎至汧渭又伐戎收地至岐尔时秦未尝称王安得嗣王天子之名乎二也秦故保西陲地近鸟鼠若猎于岐阳是自西徂东不应言我来自东三也秦时才得列为诸侯独以赤马黄牛各三滛祠西畤寳鸡之类安得有进献用特归格艺祖之礼四也且以为宣王诗则是时犹都镐而岐在镐西自岐畋罢还镐又不当云驾言西归也五也葢成王伐奄归而搜于岐奄在东方故曰我来自东凄凄零雨又曰驾言西归此葢追述归时道路之艰苦有劳人恨士之思焉与东山极相类或即是周公所作当时始绌殷命淮徐煽乱方用兵之际故东伐淮残奄归复搜岐以耀兵讲武其云告于太祝即周礼太祝之职所谓军归献社则前祝是也且周公无逸以嗣王称成王立政又云告嗣天子王矣则所称来嗣王始尤为成王无疑【匡林】
　　春秋左氏传椒举言于楚子曰成有岐阳之搜杜氏注成王归自奄大搜于岐山之阳竹书纪年成王六年大搜于岐阳又传叔向曰昔成王盟诸侯于岐阳楚为蛮荆置茅蕝然则石鼓是成王物传有明徴此广川董氏沙随程氏毅然防以为成王之鼓也夫春田曰搜今绎其词时则霝雨地则淖渊涉则舫舟草则若华木则杨栁帛鱼于水一方维舟以道或隂或阳春时景物宛然在目其殆搜于岐阳时作乎或乃以我车既攻二语同于小雅因定为宣王之鼓然诗三百篇篇不雷同有叔于田则大叔于田以别之有枤杜则有枤之杜以别之使果皆为宣王时作则于苖既云我车既攻我马既同矣于搜岂复仍用其辞诗人不若是之诘窘也惟因二语与小雅同即此可辨其非宣王之鼔葢鼓是成王文宣王中兴绍其先志因而用其辞此所谓复古所谓展也大成云尔【茹古録】
　　石鼓文不见録于诗説者纷纷要未探其本窃意古人著作或范金或刻石或作册各有所施范金刻石者未必复书于册太师所掌之诗皆书于册而不及金石孔子特取太师所掌而序之宜于石刻未见録也【炙砚録】
