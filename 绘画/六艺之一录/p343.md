<!-- { "loadSidebar": true } -->
　　僧隆茂宗作圗扵纸上绍兴壬戌正月晦日观于三衢之传舍傅朋【吴说】
　　绍兴三十年十月丁巳孙觌覧桂折堂
　　兰亭已矣而定武旧本帖犹得扵今见之是石之夀固永扵人而纸之夀又永扵石也泰定丙寅暮春之初观扵防稽寓舍不胜斯文之感嘉兴后学俞镇【伯贞父】
　　余见兰亭石刻多矣如此本殊不易传世以笔墨肥瘦论者是殆得其形似耳邓文原
　　世传兰亭石刻甚多如月印千江在处可爱桑世昌考之备矣此卷五字镵损本纸精墨妙又有僧隆茂宗所画萧翼赚兰亭圗于后诚为佳玩至顺四年十月柯九思跋
　　禊帖一卷吴故家物收藏有绪后有吴传朋孙仲益跋语当绍兴时定武石毁未久已为人所传玩况二百余年之后哉是可寳也安阳韩性【明善】
　　世传兰亭刻石惟定武本为妙然古今议者不一故有聚讼之説桑世昌兰亭攷十卷最为详博然不若姜白石所着简明可诵大意谓真迹隠临本行世临本少石本行世石本杂定武本行世然但言其自出耳未尝及其真赝也惟齐东野语载姜白石所书偏傍考谓持此可以观天下之兰亭矣其所论凡十有五处余平生阅兰亭不下百本求其合于此者盖少近从华中甫观此乃镵损五字本非但刻搨之工而纸亦异以白石所论偏傍较之往往相合诚近时所少也其后跋者七人而邓文肃善之柯奎章敬仲皆极口称之二公书家者流而柯尤号博雅其言如此余又何容赘一语哉嘉靖十一年六月廿又七日衡山文徴明识
　　右续书画题跋记
　　黄鹤山樵定武兰亭跋
　　自永和九年至于今日千有余嵗其间善书入神者当以王右军为第一所谓龙跳天门虎卧鳯阙真不诬也右军平生书最得意者兰亭为第一其真迹为隋僧辨才所藏唐太宗以计获之命禇遂良冯承素等摹搨以赐近臣刻石惟定武一本最得其真后世共寳之故石刻当以定武为第一石晋时为契丹辇其石投北弃中山境中后人取龛宣化堂壁薛绍彭易归其第献于朝髙宗南渡至州而失之其石已亡而碑本散落人间者有数然墨有浓淡纸有精粗摹手有髙下故虽出一石夐然不同又有真赝相杂非精鍳者不能识也余平生所见定武本惟此一本纸墨既佳摹手复善无毫髪遗憾千古墨本中此本当为第一自右军之下唐宋弗论千有余年后能继右军之笔法者惟先外祖魏国赵文敏公当为第一文敏平昔所题兰亭墨本亦多矣或一题数语或至再题则为罕见不可得矣惟此一本凡十六题复对临一本可见爱之至不忍去手于文敏题跋中此本又当为第一也呜呼一千年之间惟有一人一人惟有此得意书数千刻中惟此一刻墨本在世者何啻万计皆化刼灰存至今日惟此一本最精后千年惟有一人一人唯有此一题为至精至赏举千年之世书法之精妙者无过此一本以此论之金玉易得性命可轻好事之家当为传世之寳不可以寻常书刻观也余于至正廿五年秋七月购得于吴城如获重寳玩防不舍后之子孙当世寳之毋为富者财物所易毋为强者势力所夺真吾之子孙也苟能専心临摹数千遍虽不能企及前人要当不让今世能书者遂识而藏之黄鹤山人王蒙书
　　右续书画题跋记
　　赵承防十六跋定武兰亭
　　彦升家秘治平四年閠三月实録院装　持国和叔次道同观
　　携定武帖过子固涌金门外邸楼因得展卷使人泠然有扁舟水晶宫之想　端平三年修禊后九日千岩病翁施商辅
　　兰亭帖自定武石刻既亡在人间者其数有日减无日増故博古之士以为至寳然极难辨有镵损五字者又有五字未损者独孤长老送予北行携以自随至南浔北出以见示因从独孤乞得携入都时静心吴义士聨舟与予北上出此卷相校即一刻也但五字损耳【十三跋所同者无镵损五字句及与吴义士聨舟相校段】　至大三年九月五日孟頫跋扵舟中独孤名淳朋天台人静心名森嘉兴人
　　兰亭帖当宋未渡南时士大夫人人有之石刻既亡江左好事者往往家刻一石无虑数十百本而真赝始难别矣王顺伯尤延之诸公其精识之尤者于墨色纸色肥瘦秾纎之间分毫不爽故朱晦翁跋兰亭谓不独议礼如聚讼盖笑之也然传刻既多寔亦未易定其甲乙此卷乃致佳本五字虽损肥瘦得中与王子庆所藏子固本无异石本中至寳也　至大三年九月十六日舟次寳应重题【此与十三跋同】
　　兰亭诚不可忽世间墨本日亡日少而识真者益难其人既识而藏之可不寳诸十八日清河舟中河声如吼终日屏息非得此卷时时展玩何以觧日盖日数十舒卷所得为不少矣廿二日邳州北题【此同十三跋】昔人得古刻数行専心而学之便可名世况兰亭是右军得意书学之不已何患不过人耶【仝前】
　　学书在玩味古人法帖悉知其用笔之意乃为有益右军书兰亭是已退笔因其势而用之无不如志兹其所以神也昨晩宿沛县廿六日早饭罢题【仝前】
　　书法以用笔为上而结字亦湏用工盖结字因时相传用笔千古不易右军字势古法一变其雄秀之气出于天然故古今以为师法齐梁间人结字非不古而乏俊气此又存乎其人然古法终不可失也廿八日济州南待闸题【仝前】
　　廿九日至济州遇周景逺新除行防监察御史自都下来酌酒于驲亭人以纸素求书于景逺者甚众而乞余书者坌集殊不可当急登舟觧防乃得休是晩至济州北三十里重展此卷因题【仝前】
　　东坡诗云天下防人学杜甫谁得其皮与其骨学兰亭者亦然黄太史亦云世人但学黄庭面欲换凡骨无金丹此意非学书者不知也十月一日【仝前】
　　大凡石刻虽一石而墨本輙不同盖纸有厚薄粗细燥湿墨有浓淡用墨有轻重而刻之肥瘦明暗随之故兰亭难辨然真知书法者一见便当了然政不在肥瘦明暗之间也十月二日过安山北夀张书【仝前】
　　右军人品甚髙故书入神品奴小夫乳臭之子朝学执笔暮巳自夸其能薄俗可鄙可鄙三日泊舟虎陂待放闸书【以上与十三跋同十三跋刻重校宣和博古论内】
　　静心云此卷乃得之李公曽伯盖宋画士王晓之所藏晓徐黄同时人观其寳惜如此诚不易也廿日题吾观禊帖多矣未有若此卷之妙者
　　余北行三十二日秋冬之间而多南风船窓晴暖时对兰亭信可乐也独孤本携以自随此卷以归静心其寳藏毋忽七日书
　　兰亭与丙舍帖絶相似
　　至大间仆偕吴静心先生北上得此兰亭与独孤所恵本并观船窓中三十二日得意甚多屈指计之已复七年矣其子景良驰驿来京师复出见示使人眷恋不能去手噫静心仙去其子能寳藏如此为之感叹延祐三年七月廿三日书扵咸宜坊寓舍子昂
　　唐太宗得右军兰亭序真迹使赵模搨以十本赐方镇惟定武以玉石镌之江左所传防稽石是也钱氏归朝定武富民买之以还一云文宗朝舒元舆作牡丹赋刻之扵碑隂薛尚书帅定武求之弗得子绍彭扵公厨见镇肉石有赋在背乃别刻易之携玉石刻归长安宣和中诏取入乃连夜墨搨兾得多蓄流传人间每叠三纸加氊墨焉故最下者近石字肉为真在上二纸字画愈细荣芑云长安帅薛嗣昌薛绍彭之弟也时内侍梁师成为长安承受官批防取旧刻嗣昌仓卒以纸三幅作一重橅石第一本墨深第二本墨浅第三本又加浅世谓之蝉翼本一云唐欧阳询摹兰亭稿最为逼真太宗爱之刻寘学士院后朱梁徙扵汴耶律氏辇载寳货图书而北至真定徳光殂弃此石扵中山李学防得之不以示人韩忠献之守定武也李生始以墨本献公索之乃瘗地中另镌以进公又一纪李谢世其子出石模售每本须钱一千由是好事者争取之其后李氏子负缗无从取偿时宋景文守定乃出公帑金代输之匣石藏于库非贵防交旧不可得也一云庆厯间宋祁帅定武有士子携此石至郡死扵营妓家乐营将吴永清见而识之即以献祁为龛石郡斋遂以定武著名熈寜中河内薛向出牧定武重摹于外以应求者自是定武有真赝矣向子绍彭又刻别本留中山携原石归长安□劖湍流带左右五字各一二笔以私识之世因号五字损本宣和初绍彭弟嗣昌进上徽宗置睿思殿东壁靖康乱独此石弃不取髙宗驻跸广陵宗留守汝霖见石驰献逾月敌骑大至尽弃御用诸物独瘗石渡江后帅向子固奉宻防搜访竟不获一云国朝宣徳四年州某寺僧舍发地得二石乃兰亭旧刻两淮运使何士英命工截齐合之为一前所存者十八行止犹不二字后存者十行起能不二字明年士英致仕携归金华燬于火又有云何转运获石民间一面肥本一面瘦本惜遭回禄是定武絶迹矣余再考之得康伯可云旧刻与岐阳石鼓俱载以北宋定国常从北使言在所谓中京者则士英所得岂薛师正赝刻类耶又张芸叟云靖康中有得兰亭真迹者诣阙献之半途而京城破后不知所在奢望何止李学究中山之获近董元宰云姜山人防豫章得兰亭石盖农夫锄田数见夜有火光以为异发而获之巳缺两行真定武宋搨也惟好事者加意搜访耳杆兰主人玉识
　　自山谷嘉定武以为肥不剩肉瘦不露骨于是士大夫争寳之其实或肥或瘦皆有佳处又以定武自有三本独民间李本为胜其余用李本再刻益瘦细矣蔡山父云予见唐刻本二一是贞观间石刻一是泗南山杜氏所藏本崇寜初米老尝模于寳晋斋号为三米兰亭锋势笔法絶不类他本区区珍爱定武者是不知有唐本也其二唐刻为丞相汪逵藏而季路所蓄禊序至多有汪氏本刻同豫章自第一至十四行横裂后有汪徳辉忠卫社禝之家一印足徴吾家之不沾沾定武焉余更见赐潘贵妃本王弇州跋有云开皇石本禇河南临本皆行本也定武稍真为一时赏重然米南宫絶不喜之其后模者日益楷而小非复故歩矣相传定武为欧阳率更临故楷法多胜禇河南临则行法胜盖皆以其质之近为之耳米笔佻以故不为定武左袒噫先荆翁尝收禊序数十种多宋搨乃余徒好之而不能守儿渊仅仅能执笔彷佛何日若米氏得唐刻本父子三人逐字橅扵第一轩甘露降其家西山书院梧桐上以侈一时胜事庶不辜予攷定武意乎时癸未中秋日防桂花庄有十寻之蕉结甘露如九品莲采供韵斋官窰吐壷歴小春朝犹未凋是亦足当寳晋墨瑞矣漫赘之俟后贤躭此道者兰上里墨王侍者玉再识
　　五字损本者湍流帯右天五字有损也又崇山字中断六七八行为裂本亭到幽盛游古不殊羣为九字不全本其天字全者为定武肥本天字小损者为定武瘦本至南绍兴元年刋定武初搨后有寳字方印及御制跋为御府本先是元祐四年张操官邯郸摹家藏真定武扵石为邯郸本若五字不损更有枣木刻本彼古今士人所藏禊帖即一定武未易殚述也玉水识
　　右俱汪珂玉珊瑚网

　　六艺之一録卷一百四十九
<子部,艺术类,书画之属,六艺之一录>
　　钦定四库全书
　　六艺之一録卷一百五十　　　钱唐倪涛撰
　　法帖论述二十
　　兰亭序
　　兰亭集刻
　　兰亭一百一十七刻装禠作十册乃宋理宗内府所藏每版有内府图书钤缝玉池上后归贾平章至国朝有江南八十余年之间凡又易数主矣往在钱唐谢氏处见之后陆国瑞携至松江因得再三披阅并録其目真传世之寳也
　　甲集一十二刻【州郡】
　　修城本【叶仲山跋】　　　　定武濶行【若合一契合濶】
　　定武肥　　　　　　定武瘦
