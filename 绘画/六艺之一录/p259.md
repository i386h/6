<!-- { "loadSidebar": true } -->
　　石室梁上题字　光和六年　在成都府学　隶续云太守张景题字四行在髙眹石室梁上磨灭鲜成章句首云光和六年四月太守张景中有追念先祖早先覆【阙】孤茕自悲纪刋先象之句相去尺许有少子早悴之文前有治郡二字葢张公追逺之词也按华阳国志文翁为蜀郡守造讲堂作石室一名玉堂安帝永初间烈火为灾堂及寺舎并皆焚燎惟石室独存至献帝兴平元年太守髙眹于玉堂东复造一石室为周公礼殿此字乃光和六年所题下距兴平改元尚有十一年不应于未造石室之前梁上先有题字全蜀艺文志载李石成都府学十咏其石室诗注云汉孝景时太守文翁始作西室西为文翁稍南为高眹比文翁石室差大皆有石像蜀守席益奏秩文翁高眹于祀典窃疑二者蜀人所以祠二公之意必非自作则石室之像为髙眹蜀人谓其自作者也而此题字乃有纪刋先象之语因疑石室非高眹所造其像亦非高眹水经注李刚墓有祠堂石室三间鲁恭前有石祠石庙又金石録武氏墓前有石室皆四壁刻古圣贤画像武梁碑云孝子孝孙躬修子道竭家所有选择名石前设坛后建祠堂雕文刻画罗列成行亦是叙其作石室刻画像事葢汉时子孙多有为其祖父作石室刻画象者此题字云追念先祖纪刋先象则此石室乃是太守张景为其先祖所作而刋先象于壁与李刚鲁恭武氏石室不同耳隶续又云此题字蜀人多未知近岁好事者秉烛入室而模之始传于世故承华阳国志之误遂谓之高眹石室并谓其像为高眹自作也高眹所作者周公礼殿语在周公礼殿记石室非即礼殿华阳国志乃谓兴平元年眹复作一石室为周公礼殿葢其误也此题字纪刋先象上又有归文学三字疑张景即蜀人所云太守非本郡太守归成都后作此石室于文翁之旁以追崇其先祖考周公礼殿记高眹于光和五年到官景作石室眹已在郡一时安得有两太守且未有为先祖作石室而作于其所治之郡者
　　石室壁间题字　凡三叚其一叚隶续作愽士题字跋云题字七行可识者五十六字不可识者六十余字亦在高君石室中末行有愽士二字上下末皆湮没其中云以诗书发下阙一字京师受业春秋下阙二字仲舒智非胡母末云道为国师出典方州忠着金石其人受春秋业而以仲舒胡母为比葢是传公羊春秋者一叚隶续作农太守张君题字跋云题字五行亦在石室中末行云洪农太守张【阙】子阳张叔之子也首行有故孝廉陵相君伯高农十字陵之上阙五字相之下阙一字其文有着德义方袭父经业春秋尚书海内归高之句与前一人皆是以经学名家者按此二叚题字有农太守张字又在石壁间即张景称述其祖父之文也其前一人云受业春秋者疑是其祖后一人云袭父经业春秋尚书者疑是其父末云农太守张【阙】子阳张叔之子也而阙其名岂即张景梁上题字所云太守即农太守耶其祖父皆以经学名家故得作石室于文翁之旁又一叚隶续作髙眹石室六题名跋云刻在石壁之间所题前后不同时其一杜审公乗四人其一武陵守其一武陵令其一中郎将太尉掾并州刺史三人其人清白士娉士三人其一扬子云司马相如太守赵三行卿云二公葢后人追书者字画清逸可爱疑此石室亦如李刚鲁恭武氏石室壁间皆刻古圣贤画像题识姓名所云扬子云司马相如乃画像上题识之字隶续以为后人追书者非也壁间所刻亦不仅此二人或是年久摧剥或是秉烛而入传模者未见尔杜审公乘诸人则如他碑题名乃共作石室者也
　　掾杜峻等题字　字原云在髙公石室隶续作任君残碑隂跋云蜀人谓之武帝先生任君碑隂可辨者不盈百字惟掾杜峻孟珍姓名独存今按隶续所载碑文有见左石庙就时之语张景所作石室在文翁之左而此题字又在石室疑亦是共作石室者故中又有石官字直千二百直九百及四千五千字石室作于光和六年而前有四年九月十日字者岂经营于光和六年落成于中平四年耶隶续信蜀人之传譌以任君碑隂非也
　　郭究碑　中平元年　集古録目云在河阳天下碑録云在孟州济源县孟州即今孟县与济源属河南怀庆府河阳孟州旧名　额题云汉故司隶从事郭君碑九篆字为三行字作隂文凸起碑式云碑十三行行三十九字铭辞规歩履方之上虚一字隶释云碑歴叙其姓字诸父与郭仲竒碑同
　　朱碑　中平二年　天下碑録云在谯县墓下集古録云在亳州界后余守亳州徙碑置州学中亳州今属鳯阳府谯县省入亳州水经注云濄水东迳朱墓北南枕道有碑即此碑也　额题云汉故幽州刺史朱君之碑十篆字为二行碑式云有穿文十七行行三十三字有碁局之文水经注云字伯灵光和六年卒官故吏别驾从事史右北平无终牟化中平二年造隶释云石有碎落不能详其官阀
　　朱碑隂　水经注云碑隂刋故吏姓名悉蓟涿及上谷北平等人金石録云文字残阙初余读水经注知此碑有隂因托人就亳社模得之
　　高彪碑　中平二年　隶释云绍兴中吴郡取土于郭外而得之字原云平江守王防移置郡斋今碑已不存　额题云故外黄髙君碑六隶字为二行隶释云石已损疑其上当有汉令二字碑式云文十五行直有界道后一行书岁月及范府君立碑事行三十九字隶释又云文苑传有髙彪吴郡无锡人家无锡而葬姑苏不逺也
　　刘寛碑　中平二年　集古録目云在洛阳天下碑録云在河南府上东门弓手营内东观余论云在上东门外官道之北洛阳尉射圃中宝剑亭内　额题云汉故大尉车骑将军特进逮乡昭烈侯刘公碑十八篆字为二行碑式云有穿文二十行行三十七字天子闵悼高出一字穿在第九至十二凡四行之间中两行废三至六各四字余两行各废第三字集古録云故吏李谦等所立东观余论云是碑蔡中郎书不知何据
　　刘寛碑隂　隶续云故吏廷尉以下题名仅存两列十数人官称或有郡而无邑或有字而无名上有十五叶孙周王记室爽题数百字大略云中平二年故吏立碑于洛阳道隋作东都改立于此至唐咸亨元年四百八十四年矣倾仆野中移建墓南二百八十歩上东门之道
　　刘寛后碑　中平二年　集古録目云在洛阳金石録云寛有两碑皆在洛阳上东门外　额题与前碑同碑式云文十八行末行低数字书门生殷苞等姓名裂其上所存者行三十二字第二第十四行皆平阙而无文可考集古録云此碑门生殷苞等所立金石録云此碑据艺文类聚云桓麟撰隶续云两碑遣文颇相犯字画又不相逺
　　刘寛后碑隂　隶续云自王曜至于李廉守相台郎令长九十七人三河九十一人与其后八郡皆无爵秩者三辅六十五人漫灭之字什五六五郡国百余人可辨财什二三刘公两碑俱有隂此则门生所刻之隂也其字画刚劲法度森严与石经公羊诗书相轧
　　刘寛神道　隶续云刘寛神道二刻其一曰汉太尉刘公讳寛字文饶其一曰汉太尉车骑将军特进昭烈侯刘公神道各有一螭蟠屈平其上而下作兽面如彞鼎间饕餮之象当是双阙所刻字法与正碑相类刘公葬于洛非僻陋遐逺之域自昔访石刻録古事者惟知上东门外有门生故吏两碑耳俱不知更有此碑信乎天下之放失旧闻皆若是也碑图云刘寛神道二刻隶字各二行其上皆有螭左右相向其下有一兽之面两旁颇不具
　　曹全碑　中平二年　今在郃阳县石墨镌华云万厯初郃阳县旧城掘得此碑　无额文十九行行四十五字末余一行书年月曹君为郃阳令门下掾王敞録事王毕等所立葢其纪功碑也石墨镌华云隶书遒古碑且完好无一字缺坏真可宝也
　　曹全碑隂　凡四列共五十七人上一列二十六人处士岐茂一人超上一列书之第二列八人第三列右八人左八人中空第四列四人
　　街弹碑　中平二年　金石録云在汝州界故昆阳城中汝州今属河南汝宁府　额题曰都乡正街弹碑六隶字为二行隶式云文十一行颂四行张芑杜则数人题名二行按金石録作街弹碑隶释据水经注鲁阳县有南阳县乡正衞为碑平氏县有南阳都乡正衞弹劝碑以街为衞讥赵氏之误非也周礼里宰以岁时合耦于耡郑注云耡者里宰治处也若今街弹之室于此合耦使相佐助因放而为名疏云郑以汉法况之汉时在街置室一间弹一里之民于此合耦使相佐助因放而名锄也此碑虽残缺其文义犹可寻考乃县令宁陵君承昆阳丧乱之余愍繇役之害结单言府斑董科例收其旧直临时募顾不烦居民太守东郡王瓌丞济隂华林优防民隠为之立约自是之后吏无苛扰之烦野无愁痛之声其大略如此葢设都乡正街弹之室立此碑以为民约非都乡正姓衞名弹也刘熊碑云愍念烝民劳苦不均为作正弹造设门更所云正弹即都乡正街弹也考水经之注为卫亦以为卫弹此传冩之譌何可为据当从金石録作街弹而乃云莫知其为何碑者葢未考周礼之注耳
　　秦颉碑　中平三年　字原云在襄阳府宜城县故墙水经注云宜城有南阳太守秦颉墓墓前有二碑颉人也以江夏都尉为南阳守道过宜城见一家东向颉驻车视之曰此可作冢后颉卒于南阳丧还至此车不肯进故吏因市此宅葬之集古録云在南阳界中河南南阳与湖广襄阳接境故云南阳界中也天下碑録载秦君二碑一云在宜城一云在南阳非是金石録疑颉墓在宜城此碑乃在南阳或是郡人所立德政碑亦非　额题云汉故南阳太守秦君之碑十篆字集古録云字已磨灭独其碑首字大尚完笔画颇竒伟蔡君谟甚爱之金石録云文字已磨灭惟其额十大字尚完好隶释云予所得者犹有九十余字其后有孝廉十一人上计掾吏五人题名灵帝纪中平三年二月江夏兵赵慈反杀南阳太守秦颉碑有光和三年字葢是述其前事天下碑録云熹平年立非也
　　张迁碑　中平三年　今在东平州儒学山东通志云近掘地得之　额题云汉故谷城长荡隂令张君表颂十二篆字为二行文十三行行四十二字空一行书年月及立碑人名祝颂之语后空四行闻有碑隂余未见金石文字记以碑中宾误殡忠误中暨误既且疑好事者得古本而摹刻之石遂譌谬至此按以殡为宾见礼记曾子问以中为忠与魏吕君碑同説在第一卷东真二韵惟以既且为暨有不可解然字画古拙恐非摹刻也
　　郑季宣残碑　中平三年　今在济宁州儒学　额题云汉故尉氏令郑君碑八篆字此额见隶续今已磨灭金石録云郑君字季宣而其名已残缺其他字画时有可识处皆断续不成文理隶续云穹碑多有裂文字半湮晦少成章句有其字而亡其名官阀略不一见仅存卒葬年月其中数十言载贼侵略事前称其有吴札之髙末叙故吏欲子车之殉却班班可考据隶续所载尚有二百六十余字郑君以中平二年卒三年四月葬故吏为之立碑今止存碑之上截张弨济州学碑释文云就其所存者得四十三字
　　郑季宣残碑隂　隶续云以八篆字横刻其上曰尉氏故吏人名上下凡四横列最后空十余行有一行刻字似是造碑者所识据隶续所载四横得六十人今止存其上一横二十人张弨济州学碑释文云碑隂完好故转向外顶有垂虹三条与曲阜孔宙碑相似其横刻篆文八大字一笔不缺圆窍下列人名二十行得一百六十九字又察此碑甚大下半埋入土者应尚有字倘得好事者掘起重立是所厚望焉

　　六艺之一録卷一百十四
　　钦定四库全书
　　六艺之一録卷一百十五　　　钱唐倪涛撰
