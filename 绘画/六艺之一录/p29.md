<!-- { "loadSidebar": true } -->
　　裴如晦帖　煜顷尝谓周秦东汉往往有铭传于世间独西汉无有王原叔言华州片瓦有元光字急使人购得之乃好事者所为非汉字也侍坐语及公亦谓家集所阙西汉字耳煜守丹阳日蘓氏者出古物有铜雁足镫制作精巧因辨其刻则黄龙元年所造其言荣宫二史间未始槩见遂摹之欲寄左右以为集古録之一事防悲苦不果昨偶开箧见之谨以上献亦闻原父于秦汉中得西汉数器不知文字与此类不煜再拜治平元年十二月十四日　后三年予出守亳社而裴如晦以疾卒于京师明年原甫卒于南都二人皆年壮气盛相次以殁而予独岿然而存也熙宁壬子四月【集古録】
　　首山宫镫

　　蒲反首山宫铜鴈足八寸葢重六斤永始四年二月工贾庆造攷古云藏京兆李氏铭云蒲反首山宫铜鴈足灯也【钟鼎欵识】
　　廪丘宫镫
　　右汉廪丘宫镫铭得于澶渊云廪丘宫铜镫重二十斤八两甘露三年工郭从都吏李定造盖宣帝时物也所谓廪丘宫者不见于史盖秦汉离宫别馆所在有之故史家不能尽记廪丘在汉属东郡【金石録】

　　右铭藏京兆陈氏铭曰甘泉内者下槃又云内者元康二年三月河东安邑守者宣王轩造也【钟鼎欵识】
　　龙虎鹿卢镫

　　铭云宜子孙吉上有龙虎为之饰【钟鼎欵识】
　　尝见汉鉴多以宜君公宜侯王宜子孙为铭皆善颂之辞也是器髣髴形上设闗纽反其背屹立以为镫虚其腹容水以沃烬制作铭载真汉物也【绍兴古器评】
　　耿氏镫

　　铭云延光四年二月耿氏作镫比二工张裒造全作汉可爱也【钟鼎欵识】
　　延光四年所作两汉器物铭存于今者皆是篆文独此镫用隶【洪氏隶续】
　　羊镫
　　熙宁中得于鳯翔盩厔髙三寸八分深三寸二分径五寸六分容二升铭十有二字曰仲父作尊鬲子子孙孙永寳用盖仰以承烛羊镫同制即羊灯也【绍兴古器评】
　　有柄鳯灯【铭见后攷古图】
　　此镫以鳯为柄为趺上下有铭皆四字【考古图】
　　甘泉上林宫行镫【铭见后攷古图】
　　铭云河东为甘泉上林宫造行镫重六斤十两五鳯二年王回夫山工谊作第二
　　车宫丞烛槃

　　车宫铜丞烛槃重三斤八两五鳯四年造　扶
　　攷古云车宫不知何所铭曰车宫丞烛槃也【钟鼎欵识】
　　齐安炉

　　齐安宫铜熏炉容五升其盖重五斤六两神爵四年

　　右器藏庐江李氏攷古云齐安宫未可攷【钟鼎欵识】

　　右铭藏庐江李氏攷古云重一斤七两中间荇叶有文曰天兴中子孙乂曰富贵昌宜按汉故事曰太子服用则铜博山香炉也【钟鼎欵识】
　　丞相府漏壶

　　二十一斤十二两六年三月巳亥年史神工谭正丞相府
　　铭二十有二字视其铭文则汉器也【考古图】
　　武安侯钫

　　武安侯家铜钫一容一石二斗重四十二斤第一
　　右武安侯家器铭不知所从得按汉书景帝后三年封田蚡武安侯乂楚思王子授元夀元始中再封武安侯铭无年月未知果谁所作又按帝纪楚懐王时尝封髙祖为武安侯然验其刻画疑非髙祖时器【金石録】

　　右铜釜铭云长信赐馆陶家按汉书外戚传窦皇后女嫖封馆陶长公主又百官公卿表长信詹事掌皇太后宫景帝中六年更名义信少府张宴注曰以太后所居宫为名也居长信则曰长信少府居长乐则曰长乐少府然则景帝时宫名长信则窦太后居是宫无疑铭虽无年月然知其为窦太后赐馆陶公主亦无疑也【金石録】
　　轵家釜

　　轵家容三斗重四斤二十铢
　　铭一十有九字按轵家不可攷釜甑皆汉器也【攷古图】
　　轵家甑

　　铭曰轵家与轵家釜铭文同俱藏京兆孙氏【钟鼎欵识】

　　右铜钲铭云平周金铜钲重十六斤八两背文云平定五年受圜隂士大夫颇疑前代年号无为平定者余尝考之盖非年号也按西汉地里志书平周平定圜隂三县皆属西河郡圜隂复以授平定故再刻铭尔所谓五年者当是景帝以前未有年号时也前世既无平定年号而三县皆西河故知其如此又汉书地理志圜隂王莽改曰方隂顔师古曰圜字本作圁县在圁水之隂因以为名王莽改为方隂则是当时已误为圜今有银州银水即是旧名犹存但字变尔其説出于郦道元注水经今按兹器汉时所刻乃为圜字然则师古何所依据遂以为圁乎恐亦臆説也【金石録】

　　右律管铭藏晁无咎学士家云始建国元年正月癸酉朔日制按晋书律歴志律古以竹或玉为之平帝时王莽始易以铜又汉书莽以十二月朔癸酉为建国元年正月之朔二説皆合也【金石録】

　　六艺之一録卷十五
<子部,艺术类,书画之属,六艺之一录>
　　钦定四库全书
　　六艺之一録卷十六　　　　钱唐倪涛撰
　　金器欵识十六
　　汉书言府弩机

　　右髙三寸八分长四寸三分阔二寸一分重一斤一十两铭二十七字曰延光三年闰月书言府作按延光三年盖东汉孝安皇帝即位之十九年也是年岁在甲子闰在十月不言十月而言闰月举闰则知十月也书言府者所谓言则左史书之之义天禄石渠之属也盖汉之武库随府有之如盾省是也又若工若令若丞若史皆铭之于机则知除戎器戒不虞昔人尤在所慎者是机之形方且宻而纹镂细若丝缕绾结则可頼此以固邦国者非特于前书孝宣之际以示后人也【博古圗】
　　有新权铭
　　铭曰律权石重四钧同律度量衡有新氏造按汉制三十斤为钧四钧为石为斤一百二十故谓之权石五权之制以义立之以物钧之其余小大之差以轻重为宜圜而环令肉倍好者权与物钧重万一千五百二十铢当万物数此元始定制也莽号新室权铭既着之矣方晋之末校尉王和掘得圜石其铭如是当时以为瑞参军续咸曰王莽时物也故以是传之不知所存有几而此铭盖一时所同制也【广川书跋】
　　新莽候钲
　　候钲四十二字阙二字王莽地皇二年所作绍兴中出于金州此器所书有波画字尤清劲与汉末笔法无异孰谓新都字皆古拙乎【洪适续】
　　威斗
　　张永开武湖遇古冡冡上得一铜斗有柄文帝以访朝士承天曰此亡新威斗王莽三公亡皆赐之一在冡外一在冡内时三台居江左者唯甄邯为大司徒必邯之墓俄而永又启冡内更得一斗复有一铭大司徒甄邯之墓【南史何承天传】
　　新铜枓
　　韩玉汝家有一铜枓其铭曰新始建国天凤上戊六年【叶梦得避暑録】
　　新铜钲
　　绍兴中郭浩知金州田夫耕得一钲其铭曰新始建国地皇上戊二年【释】
　　董氏二洗
　　一欵其右曰董氏雅好一欵其左曰董氏器【续】
　　中平兽洗
　　欵识一行云中平三年八月造作用冨【续】
　　汉修官二铁盆
　　乾道中陆务观监汉嘉郡得之字画无篆体盖东汉初年所作【续】
　　汉盐铁盆
　　在巫山县黄嗣直摄邑事堂下有大盐盆有欵识盖汉时物也其末曰永平二年【舆地碑目】
　　汉虎符
　　叶森曽见先师吾真白收虎符一丈有一尺五寸广四寸上剡首下平一面作虎蹲在上下有汉欵识字云第一至第五皆面上作身通垂下有磨灭不可辨剡首二边有字刋年月磨灭难辨【云烟过眼録】
　　魏五熟釜
　　文帝在东宫赐繇五熟釜为之铭于赫有魏作汉藩辅厥相唯钟实干心膂靖恭夙夜匪遑安处百僚师师楷兹度矩【魏志钟繇传】
　　蜀孔明釜
　　毛柱史言平谷县耕民得一釜以凉水沃之忽自沸以之炊饭即釜下有诸葛行窝字乡民以为中有寳物乃碎之其釜复层中有水火二字【丹铅録】
　　晋铜澡盘
　　晋武帝作欵识云泰始元年【阙】月七日右尚方治御府故二斗五升铜澡盘重九斤八两第二字甚小而遒劲【续】
　　燕慕容隽铜马铭
　　慕容廆有骏马赩白有竒相逸力至隽光夀元年四十九矣而骏逸不亏隽竒之命铸铜以图其像亲为铭賛镌颂其傍象成而马死矣【水经注】
　　夏铜鼓
　　陈叔夏得铜鼓甚大铭曰龙升元年七月大匠涣按龙升为大夏纪年而鼓全似西南夷所作崔鸿十六国书赫连勃勃以铜为大鼓及飞亷翁仲铜蛇龙虎以黄金饰之列于宫殿前疑即此也【广川书跋】
　　古锡趺篆文
　　初上【齐髙帝】在淮隂修理城得古锡趺九枚下有篆文莫能识者僧真省事独曰何须辨此文字此自久逺之物锡而有九九锡之徴也髙帝曰卿勿妄言【南史纪僧真传】
　　金革带钩篆文
　　吉士瞻为荆府城参军浚万人仗库防池得一金革钩隐起镂甚精巧篆文曰锡尔金钩且公且侯【南史吉士瞻传】
　　无为观铁磬文
　　在道州铭曰永明四年五月五日造铁磬十二枚【舆地碑目】
　　梁甘露寺铁镬文
　　天监十八年造以供佛者佛字皆作□【天下金石志】
　　唐栖霞寺铜像背记
　　景龙二年【舆地碑目】
　　唐景龙观钟铭
　　景龙观者中宗所作景云二年睿宗为之铸钟制铭也字正书而稍兼篆体竒伟可观钟今在西安府城钟楼【石墨镌华】
　　景龙观唐中宗所起睿宗复为炼铜铸钟而铭之中宗是醒寐不知昏晓者睿宗以临淄幸登天位当再世牝晨淫秽天地不思反政而复令察东宫几成太平之乱亦是侧耳不闻雷霆者何事钟耶今在西安钟楼余尝手摹其文睿宗御制铭辞书复古雅拙朴在唐以上是楷法兼篆分者惜姓名未着其源出自兴和年李仲璇修孔子庙碑而剂之以雅故为胜耳余收金石文数百种除彞器欵识惟此为金耳【金石史】景云二年九月睿宗御书今在西安府钟楼上初唐人作字尚有八分遗意正书之中徃徃杂出篆体无论欧虞诸子即睿宗书亦如此犹之初唐律诗稍似古风平仄不甚稳顺开元以后书法日盛而古意遂亡遂以篆楷为必不相通分为两部然而蚩之从防岊之从巴黎之从勿薛之从虚之从□鼎之从析□益之从横□此皆见行于今代者而不察其为篆也诗篇书法日以圆熟而俗笔生焉亦世代升降之一端矣【金石文字记】
　　唐真源观钟铭
　　明皇撰并八分书天寳三年六月【金石録】
　　唐明皇书太子亨题亳州【金石略】
　　唐通元观铜钟铭
　　开元十五年陈郡袁懐先撰【舆地碑目】
　　唐紫极观钟铭
　　饶州紫极观有唐钟刻铭其上曰天寳九载前监察御史贬乐平尉李逢年铭乡贡进士薛彦伟述序给事郎行参军赵从一书【容斋随笔】
　　唐紫极观钟铭二
　　在饶州天寳九载上官经野文【舆地碑目】
　　紫极宫钟铭沙门少纪书【墨池编】
　　唐曲阿县齐乡观钟铭
　　殷度善正书开元间尝书曲阿县齐乡观钟铭【书史防要】
　　唐常觉寺铜钟铭
　　天寳四载韦回撰并八分书【金石録】
　　唐寜照寺钟铭
　　右武尽礼笔法精劲当时宜自名家而唐人未有称之见于文字者岂其工书如尽礼者徃徃皆是特今人罕及尔余每得唐人书未尝不叹今人之废学也【集古録】
　　唐居士武承泰撰文林郎武尽礼书寺僧铸大钟以景龙三年立此铭【集古録目】
　　景龙三年邢州【金石略】
　　唐太清宫钟铭
　　冯宿撰栁公权行书太和五年十二月【金石録】
