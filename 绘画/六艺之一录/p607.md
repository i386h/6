<!-- { "loadSidebar": true } -->
　　仲淹书白先生邵公足下仲淹今春与张侍御过丹阳约诣先生维舟湖濵闻先生归山所谓其室则迩其人甚逺惘然愧薄宦之不高矣暨抵桐庐郡郡有严子陵钓台思其人咏其风毅然知肥遯之可尚矣能使贪夫亷懦夫立则是大有功于名教也乃作堂而祠之聊以辨子陵之心决千古之疑又念非托之竒人则不足传于后世今先生篆高出四海诚能枉神笔于片石则子陵之风后千百年未冺其高尚之为教也亦大矣哉谨遣郡校奉此恭雅命观此书语则其推重邵君亦不薄矣余又于巴陵登岳阳楼及滕宗谅子京知郡日所修记亦范文正公所撰苏舜卿书邵餗篆额时号四絶云
　　蒋宣卿书
　　蒋宣卿待制灿绍兴中以善书著名因救解岳侯遂忤秦相讽言者论罢闲废十年一日忽报有中使至其家时秦尚当国老防惊惶虑有不测蒋神色不变徐言曰主上圣明吾无大过咎且既从罢免纵有后命不过符下州郡处分耳亦何至遣中使必有美意不然亦当任之既而中使纳谒具传上防赐以香茶汤药宫罗之属又颁下翰苑所撰宪圣慈烈皇后之弟呉八郡王葢神道碑命蒋书之蒋奉勅书授中使以归宪圣及后族锡赉至数千缗蒋久闲废颇为匮乏得此頼以少苏蒋公之字画高出流軰而高庙垂情词翰臣下虽在闲废中犹不忘如此蒋能不为动容安静以待其量亦可取者蒋前漕江西时先大父尝为幕属及其家食尝专诣荆溪居第访之亲闻其説
　　元刘绩霏雪録　论书
　　呉兴赵学士松雪有云古人作字多不用浓墨墨大浓则失笔意然羲之书墨尝积三分何耶余又见东坡真迹墨如漆隠起楮素之上山谷亦谓其用墨太丰而韵有余余谓呉兴所云特楷书耳至于行书则不然余见酸斋草书四大幅其笔力遒劲如瘦蛟挐云饿虎距石非世人笔墨所能到也或呼为谪仙人岂虚语哉松雪翁书法妙天下而人鲜有知者公平日博观歴代真迹石刻深求古人笔意其挥翰时如庖丁鼓刀郢匠运斤不动神色而自合矩度又岂庸俗軰可得而议耶翁尝有诗云学书工拙何足计名世不难传后难当有深知书法者未容俗子议其间又云古来名刻世可数余者未精心不降欲使清风传万古湏如明月印千江子见顔鲁公江外帖硬黄书用墨甚浓字极妙可珤后有松雪题跋
　　豫章黄太史庭坚自言予在黔州时字多随意曲折意到字不到及来道舟中观长年荡浆羣丁拨棹乃觉少进意之所到輙能用笔然比之古人入则重规叠矩出则奔轶絶尘安能得其彷佛此与担夫争道公孙大娘舞剑器同一悟也
　　东坡尝手书黄庭内经以赠葆光道士
　　章草汉元帝时史游作急就章解散体麄书之【出书断】
　　董思白法书名画册【式古堂】
　　顔鲁公朝廻马病帖直与子敬抗行每举笔便当念之自不落俗韵　借米帖亦极秀拔
　　右军霜寒帖快雪帖丙舍帖青李来禽帖俱正行之祖也
　　官奴玉润与兰亭无异大令中秋帖徽之新月帖皆湏拈出朝夕观览沈酣之久与之俱化矣
　　宋人书不可不看以其有脱去结习处不可輙学以其有自立门庭处东坡犹不免偃笔之病元章取态失淡古之趣君谟绳束不能自如皆非顔柳之比也
　　米元章云顔鲁公真书近俗行书可教一何诞乎鲁公蔡明逺叙刘太冲叙借马帖鹿脯帖争坐位帖祭侄文各自一法不似米元章之一成不变如出一手也真书虽非右军正乃以八分为宗其最佳者中兴碑家庙碑宋广平碣吾家所刻自书告身一洗六朝间衰飒之气东坡云书至于顔鲁公诗至于杜子美不可得而加之岂非以忠义之气鬰勃笔端自然超出欧虞诸公独标竒致耶
　　吾乡先达书学最深者陆文俨山莫方伯中江陆摹赵呉兴逼真人称其类赵则抗声曰吾与之同学李北海莫公以圣教叙为师自二王之外一歩不窥皆非文徴仲所能梦见者也丙午四月坐雨牕书董其昌
　　董思白书鲍明逺舞鹤赋后题
　　往余以黄庭乐毅真书为人作牓署每悬看輙不得佳因悟小楷法欲可展为方丈者乃尽势也题牓如细书亦跌宕自在惟米襄阳近之襄阳少时不能自立家专似摹帖人谓之集古字已有规之者曰湏得势乃传正谓此因书舞鹤赋及之戊午三月九日书并题
　　莫云卿笔尘　论石刻二则【仝上】
　　江南李后主尝诏徐以所藏古今法书入之石名升元帖此在淳化阁帖之前当为法帖之祖今遂不复得见片纸至呼淳化初刻为祖帖葢不知有升元刻耳汉唐碑碣钟王名迹乃多有存者何为此刻独无仅存者也
　　何内翰良俊尝言自唐以后无一好石刻苏黄亦无佳者赵呉兴学李北海咄咄逼真但一入石便乏古意此不知何理余谓赵呉兴于北海面目全似而神气尚隔一尘亦山谷所谓欲换凡骨无金丹也岂待入石而后辨哉苏黄废古法自成门户惟米南宫笃意师古其书石者便胜诸家耳















　　六艺之一録卷二百九十七
　　钦定四库全书
　　六艺之一録卷二百九十八　　钱唐倪涛撰
　　歴朝书论
　　弇州山人墨迹跋
　　杂古墨迹
　　前二纸智永一劄似临笔禇河南防简得之陆太宰所本与右军帖为一卷故黄琳美之家物也眉山兄弟二劄故当雁行防阳诸诗尤自秀頴邓文肃班彦功饶介之皆元人名书家翩翩可喜也余所为聚此卷如穷波斯采寳得成寳船辛苦头白
　　宋贤遗墨
　　宋贤遗墨一卷曰光者司马太师温国文正公曰浩者司谏晋陵邹忠公志完曰侁者集贤修撰阆中鲜于子骏元祐间循吏也子由印记者眉山苏文定公辙也曰芾者礼部员外郎知淮阳军防阳米元章曰友仁者元章子兵部侍郎敷文阁直学士元晖曰孝伯者即之父防知政事宋史不为孝伯立传即之传第云防政孝伯子又不载邑里可谓挂漏曰庭珪者王卢溪也忤奸桧谪晚始登用得宫祠以终曰宗翰者胡氏为监司不甚显曰思退者汤仆射进之以大观文落职凡相二人执政二人侍从监司六人此卷文正公始而进之终疑若不伦者噫宣仁一女主耳用司马公而契丹至戒邉吏曰中国相司马矣慎毋生衅夫以乾道帝之贤志在恢复而使之与张魏公并命又何舛也南渡之不振盖不必韩贾而后决矣余故留进之书俾论治忽者思焉
　　蔡苏黄米赵帖
　　余得蔡忠惠安乐扶防二帖苏文忠乆上人一帖黄文节眉州毕大事二帖于柘湖何良俊氏又得米海岳古诗于长洲张鳯翼氏提举帖于华亭张某氏最后得文忠送梅花帖赵文敏骑从帖于嘉禾盛氏弭节帖于吾州周应元氏后先以善价购之不敢作米颠据舷狡狯也千狐粹腋知为裘者苦心子孙其善蔵之勿落俗眼
　　题米南宫书后
　　元章妙得晋人笔而以神俊发之往往于结搆外取姿韵余尝评其书如儿驹试风剑侠入道此卷为友人李子所蔵前一纸是其本色奕奕有生气后一纸尤精不失禇河南悬腕法余爱翫久之乃以王履吉小楷南宫传系其后而记以嵗月
　　薛道祖兰亭二絶
　　薛道祖手书褉帖是从真定武本临得者足称喆裔此帖文征仲太史家蔵入张伯起转以售余籖首有征仲八分小字精絶之甚及危太素虞伯生二跋皆可寳也独兰亭画乃宋人笔仅半帧伯起定作赵千里恐未当耳宋人唯道祖可入山阴两庑豫章防阳以披猖夺取声价可恨可恨
　　张即之书
　　张温甫秘阁喜作擘窠大字不一诗輙尽一幅绢岂鹅溪遭蚕厄耶闻金人极爱重之悬饼金购募彼诚以为杰魁男子喑呜叱诧者不免神尧作率更咲耳此一絶句及戯题跋语老手峭劲却于桑皮侧理书之似解人意览眉山诸贤侧卧趯笔倦后一展可也　又张温甫好书少陵古柏行岂所谓霜皮溜雨四十围黛色防天二千尺者似渠墨池语故耶余见凡数本咸峭骨可畏此稍和腴而遂不甚能发笔可叹也
　　右卷内　魏钟太傅荐季直表跋　晋右军三帖跋　懐素千字文　宗室家懐素千文诸跋已载法帖卷内
　　题唐虞永兴汝南公主墓铭藁真迹后　禇河南哀册文二跋　顔鲁公书送裴将军诗　栁诚悬书兰亭诗文　宋范文正公手书伯夷颂　范文正与尹舍人书　范文正道服賛　苏沧浪草书少陵八絶句真迹　东坡书烟江叠嶂歌　山谷杂帖　山谷卷后　题山谷卷后　山谷老人此君轩诗　山谷书墨竹赋　翠微居士薛道祖真迹　范文穆呉中田园杂兴卷　已上诸跋俱载唐宋诸贤书谱
　　宋髙宗养生论跋　已载帝王书谱
　　元鲜于伯机诗记真迹
　　昔人谓赵文敏每以巳书三纸易鲜于困学一纸今困学三纸往往不敌赵一纸岂古人顿异嗜耶余所有困学游髙亭华岩记及诗真迹殆数千言见铁网瑚中行笔清圆秀润芒角不露隐然唐人家法即与文敏鞭中原不知合置谁左跋尾邓文原龚璛亦临池老手可寳也
　　杨铁厓卷
　　至元间杨铁史声价倾海内余名往往借客今其文与书俱在耳独劲气时一见笔端异日老客妇謡此亦可窥也
　　明宋仲珩方希直书
　　包防军出二纸其一为中书舍人宋璲仲珩其一文学博士方孝孺希直也仲珩太史公少子也希直尝评其书如威鳯翀霄祥云捧日此书虽草率不经意而时时见八法俊美圆逸知方君非曲笔耳希直不以书名而刚方不折之气流溢笔墨间其名磨损不可辩盖永乐中有禁收公笔劄者同罪故耳而百六十年间学士大夫寳之若拱璧然则人主之威有不能尽伸于天下之贤者可慨也希直在建文朝以文学博士伏节其职若今之侍讲读学士者因附记之
　　宋仲温书画帖
　　宋仲温生平作章草极多然微涉佻而尖此书画帖遂能蔵頴古法蔼然大抵不经意乃佳耳宋此书本无可疑而为后人增二印章遂成蛇足吾故为拈出
　　凌中丞书金刚经
　　晋世诸贤好冩河上公道徳经自禇河南圣教序后乃始有书释典经者而金刚经独苏眉山赵呉兴往往作行楷散施阿兰若金刚经是佛真谛语故非他经比也中丞凌公书此经全用铁门限笔圆熟有结体得临池三昧盖百余年而复归之公孙比部岂古先生所谓善防念善嘱付者至是始騐耶因为题数言于后　若不见真相愿以自防持若见不真相愿以施比邱若得见真相无防亦无施
　　凌中丞临子敬洛神赋
　　昔人谓右军书黄庭如飞天仙人曹娥碑如幼女漂流于波间若大令此赋则仙人凌洛波容与而不憔悴盖兼之者也诚悬云子敬好冩洛神人间合有数十本余所见古刻独十三行及一全本耳十三行势稍竦侧而用笔重翩翩若迅鹘全本笔轻微而秀媚儇逸姿态不可言此帖为故中丞凌公所临盖全本也公仕仁宣朝至中执法以严重称公卿间结法清婉乃尔太史公见留侯像能不忾叹
　　徐天全词
　　天全翁自金齿还呉十余年多游呉中诸山水醉后輙作小词宛然晏元献辛稼轩家语风流自赏词成輙复为故人书之书法遒劲纵逸得素师屋漏痕法此卷盖以贻呉江史明古者词笔俱合作后有呉文定沈启南二跋亦可寳也
　　灵岩胜游卷
　　天全先生游灵岩作此词寓水龙吟慢已载郡乗中此卷为刘以则书者以则灵岩之东道主也其词不尽按格而雄逸伉爽时一吐泄居然有王大将军麈尾击唾壶态书笔胜法亦往往称是卷首沈启南画足为兹山传神刘西台祝防省钱学士皆有书名者独桑民怿以文自豪而语不甚称为可恠也
　　名贤遗墨
