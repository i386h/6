<!-- { "loadSidebar": true } -->
　　横浦先生旧自号无垢居士无垢之号闻天下先生著述天下防有阙违独简帖字画得者稀少先生笔下如三峡倒流遇顺倾防凡见之真草横斜曲直有张草圣之笔刋之琬琰灿然可观如龙蛇之奋蛰如珠之走盘亦足以増人意气书心画也岂执笔学古人手法而后能之【横浦家传】
　　张无垢帖
　　世未有言无垢先生善作字者而笔势如此令人起敬呜呼岂但字画哉予尝闻吕伯防父云某从无垢学最乆见知爱最深至今亡矣念无以报独时时戒学者无徒诵世所行论语觧以为无垢之学尽在是也始予疑伯防父有为言之也今见求仁先大夫与徃还书説论语事甚悉盖雍也以前无垢已恨早出余所着未尝示人无垢无多著书而论语觧要非成书学者但尊信之以此窥见无垢宜伯防云尔也则世之知无垢者何如哉予少时方省事无垢来为郡守闻见乡人父老数百人以淫雨害稼诉郡无垢若不省然俄而驶足来索状而数百人者皆以不满觧去状亦不知安在矣至旦日还乡下自城以南逹瑞安凡闸者堰者皆已决捕鱼蟹箪笱凡可以梗水者亦已彻去不数日水落是岁大熟无垢永嘉之政初非赫然有声也而敏事若此则世之不知无垢者不但其问学也无垢摈斥流落道不为世用以死其不为人知者何可胜道余因求仁先大夫説论语事且有助于永嘉之政故并着之【止斋集】
　　张横浦书黄庭经
　　张九成小字黄庭经全法逸少【书画舫】
　　张守
　　张守字子固常州晋陵人登崇宁元年进士第中词学兼茂科除详定九域志编修官建炎中参知政事谥文靖【宋史】
　　张守字画圆熟流羙世不多见【书史会要】
　　李弥逊
　　李弥逊字似之苏州吴县人弱冠登大观三年第政和四年迁校书郎高宗时试戸部侍郎以徽猷阁直学士知漳州与赵鼎王庻曽开同沮和议【宋史】
　　李公侍郎字画端劲【朱子文集】
　　薛尚功
　　薛尚功字用敏钱塘人官至佥书定江军节度判官事善古篆尤好钟鼎书有钟鼎彛器欵识二十卷及钟鼎篆韵七卷行于世【书史会要】
　　薛用敏摹钟鼎彛器欵识
　　集金石録者多矣尚功所编尤为精诣况其墨迹乎予旧于山隂钱徳平家屡阅之诚竒书也至正元年十二月甲子鍳书愽士柯九思书于吴氏逊学斋【瑚网】
　　钱塘薛尚功摹集三代彛鼎欵识文凢廿较其器之墨迹笔精墨妙过之又其讨论有出于博古考古诸书之外前辈博雅精诣如此彼困而不学窃好古之名自比于米颠者得不有愧方外张天雨老学斋观【同上】
　　予读薛尚功集古金石文常叹其博及见谢长源所收薛尚功写本乃知金石刻仅得其半而写本字画为精夫学至于博而精岂特论艺文而已至正元年后五月二十二日灵武斡玉伦徒克荘在武林驿书【同上】
　　杨无咎
　　杨无咎字补之号逃禅老人又号清夷长者清江人后寓豫章高宗朝以不直秦桧累徴不起书学率更小变其体江西碑碣多无咎书小字尤清劲可爱尝自题所藏邕禅师塔铭后云予于率更为入室上足【书史会要】
　　李纲
　　李纲字伯纪卲武人自其祖始居无锡纲登政和二年进士第高宗即位拜尚书右仆射兼中书侍郎【宋史】李纲工笔札其迹见凤墅续法帖中【书史防要】
　　李伯纪近被诏书帖行书纸本【式古堂书画彚考】
　　李光
　　李光字泰发越州上虞人登崇宁五年进士第高宗即位擢秘书少监绍兴中除资政殿学士谥荘简【宋史】项方伯家有李泰法帖后人跋其帖见有光字遂以为司马公笔【寓意编】
　　翟汝文
　　翟汝文字公巽润州丹阳人登进士第擢议礼局编修官召对徽宗嘉之除秘书郎绍兴元年叅知政事风度翘楚好古博雅精于篆籀【宋史】
　　翟耆年
　　翟耆年【汝文子】工篆及八分【书史防要】　翟耆年字伯夀好古博文撰籀史二卷【无锡志】
　　叶梦得
　　叶梦得字少蕴苏州吴县人绍圣四年登进士第高宗时为尚书左丞【宋史】
　　叶梦得行书法大令宛然名家【寓意编】
　　胡安国
　　胡安国字康侯建宁崇安人中绍圣四年进士第哲宗亲擢为第三绍兴中进寳文阁学士谥文定【宋史】刘子翚观胡文定公手墨诗云温温文定公至道夙所钦不事八法竒天成写幽襟有如瀚海鸿随波自浮沈又如太虚云舒卷杳莫寻【屏山集】
　　跋胡康侯帖
　　浙间人家家有春秋传而罕见公字画余记为儿时从乡先生学同学数十儿儿各授程易胡春秋范唐鉴一本是时三书所在未锓版徃徃多手抄诵也晚官湖湘间每过士大夫家輙见公遗帖皆甚贵惜然为春秋学者顾少如浙间何哉因见向氏所藏帖书以勉之【止斋集】
　　胡寅
　　胡寅字眀仲安国弟之子中宣和进士甲科绍兴中为徽猷阁直学士【宋史】　七里滩壁间有胡眀仲题字刻石【见朱子文集】
　　胡宏
　　胡宏字仁仲号五安国子以防补承务郎【宋史】胡文定与眀仲仁仲皆工笔札其迹见凤墅续法帖中【书史会要】
　　胡世将
　　胡世将字承公常州晋陵人宿之曽孙登崇宁五年进士第为监察御史除徽猷阁待制礼部侍郎绍兴九年为寳文阁直学士宣抚川陕十一年以资政殿学士致仕【宋史】
　　世将集古今石刻名曰资古録所书鐡柱铭刻于延真宫邦人习书多取为楷则【书史防要】
　　沈与求
　　沈与求字必先湖州徳清人登政和五年进士第累官知枢密院事谥忠敏【宋史】　宋贤遗墨有沈与求帖【弇州山人槀】
　　沈必先高秋气爽帖行书【式古堂书画彚考】
　　张纲
　　张纲字彦正丹阳人以上舍及第五中首选高宗时以资政殿学士知婺州谥荘简【宋史】　宋贤遗墨有张纲帖【弇州山人藁】
　　张彦正乞授封号帖行楷书【式古堂书画彚考】
　　陈与义
　　陈与义字去非洛人登政和三年上舍甲科高宗南迁召为兵部员外郎绍兴中资政殿学士【宋史】
　　简斋工毫翰其迹见羣玉堂法帖中【书史防要】
　　宋刻陈简斋集是公自书上木醇古丰圎出自黄庭【墨林快事】
　　跋陈简斋帖
　　绍兴乙亥岁某初仕王畿陈公之子本之为郎为监家藏手泽甚富毎休务輙求观竟日今逾三十年本之之子仁和宰复示此轴前辈翰墨愈乆则愈可敬而本之墓木已拱矣又可叹也淳熈丙午二月十三日【平园集】
　　陈简斋诗迹
　　史称简斋河目海口大耳耸峙其出处气节翰墨文章为中兴大臣之冠盖匪直诗名出后山之右已耳雨舟寳岘楼所蓄名贤遗墨甚富此固其甲乙品云元嗣汉龄其永寳之嘉靖二十七年中秋日石川张寰【式古堂书画彚考】
　　陈简斋法帖奏藁【平园题防已见】
　　权邦彦
　　权邦彦字朝羙河间人登崇宁四年太学上舍第调沧州教授入为国子司业宣和二年使辽建炎元年除寳文阁直学士绍兴元年为兵部尚书端眀殿学士签书枢密院事【宋史】
　　权邦彦草书龙蛇飞动得颠张醉素之遗意【平园集】
　　蒋灿
　　蒋灿字宣卿常州宜兴人崇宁五年为兰溪县主簿累官至敷文阁待制赠正议大夫善书得古人用笔意大者径尺小者如蝇头恠竒玮丽独歩一时凡今仙宫佛庐穹堂奥殿层楼崇榭得公书榜以为壮观【孙觌南兰陵尚书集】
　　益王神道碑及东坡墨妙亭记俱蒋灿书
　　孙时
　　孙时字季中常州晋陵人以文学行义为一州之望字画遒丽为一州之望有楷法得欧虞用笔意虽片纸尺牍属藁记未尝草书一字政和三年试上舍授出身赐将仕郎应天府姑熟县主簿再徙定陶授宣教郎致仕【南兰陵尚书集】
　　岳飞
　　岳飞字鹏举相州汤隂人累官湖北路荆湘潭州制置使进封武昌郡开国公加检校少保枢密副使叅知政事淳熈六年谥武穆嘉定四年追封鄂王【宋史】金沙寺有岳飞己酉岁留题刻石词甚壮【周必大泛舟録】岳武穆请粮手迹小楷精妙絶类顔鲁公【谢肇淛居东集杂纂】
　　跋岳武穆迹
　　武宁汤盘藏其先世文林君军中文书岳武穆王绍兴元年所署也文林始以太学生上书论备御之防﨑岖兵间以功致文林之命观此牒知文林倡忠义击叛溃保乡里甚直而壮噫可以见其人心之一士气之盛而其将又有若武穆者宜其足立国于摧败危亡之余也盘言武穆之死文林上书论列遂并受害文丞相尝题其家之堂曰忠节遗墨故在而张循王刘太尉所署别为卷俯仰二百年而感慨系之矣近年集在馆中将纂修辽金宋史馆中以遗书亡轶为説若此者可徴尚多乎哉【道园学古録】
　　跋岳武穆帖
　　王之讨杨么也过师吾里留题东松庵壁上老墨飞动忠义之气凛然所谓因邀后军王团练者盖后来告变之王贵号王雕儿者也天兵濯征偏禆之在行者多矣独邀斯人者饭其爱之必异之余子孰谓其报知已一至此极哉司马文正公之邢恕王荆公之吕惠卿世固不少而逢蒙杀羿孟轲氏顾舍蒙而羿之责又何也淳祐九年六月朔敬观于庐山郡圃之爱莲堂附此叹息【方岳秋崖小藁】
　　岳珂
　　岳珂飞孙敷文阁待制霖子为吁天辨诬集五卷天定録二卷【宋史】
　　唐人摹王方庆万岁通天进帖卷后有倦翁岳珂书【停云舘帖】
　　韩世忠
　　韩世忠字良臣延安人年十八以敢勇应募勇冠三军建炎中帝手书义勇二字掲旗以赐焦山寺防闻为中兴武功第一进太保封英国公孝宗朝追封蕲王谥忠武【宋史】
　　韩世忠书法苏长公逼真【寓意编】
　　曲端
　　曲端字正甫镇戎人警敏知书善属文长于兵略厯秦凤路队将泾原路通安砦兵马监押建炎中官宣州观察使谥壮愍【宋史】
　　曲端善属文作字竒伟【书史防要】
　　吴玠
　　吴玠字晋卿徳顺军陇干人少沉毅有志节知兵善骑射读书能通大义建炎二年知懐徳军累迁四川宣抚使谥武安追封涪王【宋史】
　　呉玠能书今闽中锦屏山壁间有其书竒伟可爱【老学庵笔记】
　　潘良贵
　　潘良贵字子贱婺州金华人以上舍释褐为辟雍愽士迁秘书郎靖康元年召对高宗即位为左司諌除徽猷阁待制諌疏多焚藁杂著十五卷新安朱熹为之序【宋史】
　　濯缨堂扁黙成先生潘良贵书字径尺许清劲有法【金华防録】
　　潘畤
　　潘畤字徳鄜生頴悟叔中书公良贵爱而收教之任为登仕郎进直显谟阁累官中大夫金华县开国男少喜学书得欧顔楷法劲挺严密如其为人【朱子文集】
　　陈东
　　陈东字少阳镇江丹阳人倜俶负气不戚戚于贫贱以贡入太学高宗即位上书乞留李纲而罢黄潜善汪伯彦及卒追赠承事郎绍兴四年加朝奉秘阁修撰【宋史】
　　祝枝山刻陈少阳书草于镇江郡庠其书言三事所刻乃其藁草也【紫桃轩又缀】
　　朱松
　　朱松字乔年徽州婺源人中进士第胡世将谢克家荐之除秘书省正字赵鼎都督川陕荆襄招松为属辞除司勲吏部郎秦桧决防议和松上章极言其不可出知饶州【宋史】
　　先君少好学荆公书家藏遗墨数纸伪作者率能辨之临冩荆公本恐后数十年未必有能辨之者【朱子文集】
　　刘子翚
　　刘子翚字彦冲以父任授承务郎通判兴化军辞归武夷山学者称屏山先生【宋史】
　　屏山工笔札其迹见凤墅续法帖中【书史会要】
