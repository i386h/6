<!-- { "loadSidebar": true } -->
　　武氏石室画象　无年月　在济宁州宋方务德有重刻本　金石録云武氏有数墓在今济州任城墓前有石室四壁刻古圣贤画象小字八分书题记姓名徃徃为赞于上文词古雅字画遒劲隶释作武梁祠堂画象云石有六其五则横分为二梁髙行蔺相如二又广于他石所画者古帝王忠臣义士孝子贤妇各以小字识其旁有为之赞文者其事则史记两汉史列女传诸书合百六十有二人有标题者八十七人其十一人磨灭不可辨又鸟兽草木车葢器皿屋宇之属甚众赵德夫题云武氏石室画象赵君东人当知其实而不能辨此画为武氏谁人前者予案任城有从事武梁碑元嘉元年立其辞云孝子仲章季章季立孝孙子侨躬修子道竭家所有选择名石南山之阳择取妙好色无斑黄前设坛墠后建祠堂良匠衞改雕文刻画罗列成行摅逞技巧委蛇有章似是谓此画也故予以武梁祠堂画象名之愚按画象中所题鲁庄公庄字不避明帝讳似非武梁祠堂所刻梁葢卒于桓帝时也其详见阳韵庄字下武氏有数墓不能定此刻为何人墓前者当从金石録题为武氏石室画象可耳碑图云武梁祠堂画记自伏羲至于夏桀齐公至于秦王管仲至于李善及莱子母秋胡妻长妇儿后母子义浆羊公之类合七十六人其文字磨灭与初无题识者又八十六人连帅方务德重刻郡齐地逺岁久殆将乱真也今华山马氏有此重刻本予从而摹得之
　　成王周公画象　无年月　未详所在　碑图云君臣侍御凡九其后者一马有小字标曰成王周公
　　孔子见老子画象　无年月　隶续云人物七车二马三标四惟老子后一人漫灭孔子面右贽雁老子面左曵曲竹杖中间复有一雁一人俛首在雁下一物拄地若扇之状石有裂文不能详辨侍孔子者一人其后双马驾车车上一人马首外向老子之后一马驾车车上亦一人车后一人囘首向外史记鲁昭公予孔子一乘车两马一竖子同南宫敬叔适周问礼于老子此画圣舆两骖似是据此
　　太尉公墓中画象　无年月　字原云在资州内江县资州今为资县与内江县俱属成都府　隶续云太尉公墓中画象蜀人谓之燕王墓人物未知何所依据一石横四寸髙二尺有半两巨人髙坐右方有伏尉公三字左方有右将军韩侯子本七字又一石七人分坐三席其中一席二人题其左曰髙陵侯右曰曲【阙】侯人物字画比前石甚小伏尉公葢是用伏为大即太尉公也建武中右将军官废汉末方复有之益州十二郡国二百年间五人为三公至太尉者南郑李固成都赵戒戒之孙谦二赵在威宗献帝时成都去内江不逺岂其墓耶
　　功曹史残画象　无年月　未详所在　隶续云为旁行者四第一行凡五车中车而坐者一人御者亦一人自第二车复有一人踵其后右执杖左执一物如扇之状最后别有一人石缺不能尽见第二行导者二人左执管而吹之其右则石缺凡三车车后不复有人最后人一车才见其马之半第三行导者四人右执镜左执管凡两车最后又一车则见其人之半面第四行一人乘马在前次二车其前车亦有一人随其后最后又一车亦见其马之半车各一马有葢左方通下三行为一可见者二大车后有二马奴凡六人其前则缺矣其标可识者五曰功曹史曰门下督曰下贼曹曰曹史曰督邮
　　雍丘令残画象　无年月　未详所在　隶续云所存者八车十三马有一车不全见车上之人有十六马上之人四奔走于车马之前者四人标曰泰山为雍丘令
　　尉府壶壁甎文　阳朔四年　未详所在　文四行十六字云尉府壶壁阳朔四年正月始造设已所行分行作碁局大眼金石録云字画竒古西汉文字世不多有此字完好可喜然所谓尉府壶壁又云已所行者莫晓其为何等语隶续云西汉字见于彞器者皆是篆文此甎略有隶体
　　永平甎文　永平八年　未详所在　隶续云文四行九字云永平八年七月廿日作
　　汝伯宁甎文　建初三年　未详所在　隶续云文六行十八字云建初三年八月廿日汝伯宁【阙】万岁舍大利善与曹叔文甎所谓万岁署舍同或是卜筑所用者汉人无忌讳如此
　　曹叔文甎文　建初七年　未详所在　隶续云文八行三十一字云建初七年八月十三日曹叔文作千万岁署舎命史后子孙贵昌【阙】　未央大吉
　　谢君墓甎文　元和三年　未详所在　隶续云文四行十五字云元和三年五月甲戌朔谢君【阙】造此甎墓
　　永初甎文　永初元年　隶续云近岁出蜀中　甎有二其一直书一行云永初元年景师造其一云大吉羊宜侯王
　　永初官墼文　永初七年　字原云眉州人掘武阳故城得之文一行七字云永初七年作官墼隶续云范至能在蜀得其二惟七及官字文有反背不同重有十八斤
　　魏大飨碑　延康元年　隶释云在亳州谯县　额题云大飨之碑四篆字为一行碑式云有穿穿旁有刻螭之纹磨灭不全文十九行行二十字隶释云相传为梁鹄书汉献帝建安二十五年曹丕嗣位改元延康魏志云丕以七月甲午军次于谯大飨六军是时汉鼎犹未移也丕为人臣而自用正朔可谓无君之罪人也士大夫椟藏其碑者特以字画之故尔金石録云唐大中五年亳州刺史李暨以旧文刓缺再刻于石旧碑断续不可尽识此特完好
　　魏公卿上尊号奏　延康元年　集古録目云在许州额题云魏公卿上尊号奏九篆字为二行字作隂
　　文凸起碑式云文二十二行行四十九字先王及髙陵两武王三陛下皆平阙有奕局之纹自陛下即位后十行刻于碑隂二陛下亦平阙集古録云唐贤多传为梁鹄书今人或谓非鹄也乃钟繇书尔未知孰是隶释云其中有大理东武亭侯臣繇者乃其人也当时内外前后劝进之辞不一此葢刻其最后一章碑自造于华裔之后石理皴剥字迹晻昧今世所传者多是前一叚耳金石文字记云此文当在延康元年而刻于黄初之后旧刻残缺予见拓本于北海孙氏仅存数十字今在许州者重摹本也
　　魏受禅表　黄初元年　集古録目云在许州魏文帝庙中　额题云魏受禅表四篆字为一行作隂文凸起碑式云文二十二行行四十八字先皇及皇帝五皇帝皆平阙亦有奕局纹刘宾客嘉话云王朗文梁鹄书钟繇镌字谓之三絶集古録云顔眞卿又以为钟繇书莫知孰是此碑旧刻亦已残缺今所传者重摹也集古録作魏受禅坛记
　　魏封孔羡碑　黄初元年　今在曲阜县孔子庙中额题云鲁孔子庙之碑六篆字为一行有穿文二十三行行四十二字制诏皇上圣皇三行皆平阙隶释云嘉祐中郡守张稚圭按图经题曰魏陈思王曹植词梁鹄书魏隶可珍者四碑此为之冠与大飨碑葢不相逺若繁昌两碑则自是一家以为鹄书非也金石録云按魏志文帝以黄初二年正月下诏以议郎孔羡为宗圣侯奉孔子之祀及令鲁修旧庙今以碑考之乃黄初元年当以碑为正
　　魏横海将军吕君碑　黄初二年　未详所在　额题云魏故横海将军章陵太守都乡侯吕君之碑十七篆字隶释云吕君名字皆刓剥魏隶之佳者惟钟梁之碑四若范式碑则又次之此刻差胜刘熹贾逵尔
　　魏大飨记残碑　黄初三年　隶续云在长安瑶台寺额题云大飨记三古文为一行碑图云额之两旁有白纹贯于上下外有晕两重不过额其文十二行行十七字非全碑也黄初三年及千秋万代字平阙隶续云额第三字不能识以其辞中有记字故名之此碑二百余字损者四之一所存之文殆不可晓其书法与魏受禅相近文帝大飨六军立碑于谯在是年之前两载此书飨为向或是假借受禅碑葢钟繇所书此碑黄初之年月之下有一字其左从防而阙其右疑是繇字或谓之钟繇残碑姑传疑以俟知者
　　魏修老子庙诏　黄初三年　字原云在亳州　无额碑式云诏十六行行八字后两行书年月隶续云苦县濄水北有老子庙水经曰庙前南门外有汉碑北有双石阙甚整顿在阙南侧魏文帝黄初三年径谯所勒此碑磨灭者太半葢是诏豫部修祠之事当时刻之于碑也碑之下方有唐开元及天宝间题字数十行乃真源县令邵昕记祠醮投龙之事真源属亳州今曰衞真即汉之苦县也集古録作太清东阙题名
　　魏范式碑　青龙三年　天下碑録云在济州任城县西南四十里大顶山南济州今为济宁州　额题云故庐江太守范府君之碑十篆字范府君名式字巨卿见后汉书独行传此碑县长薛君乡人翟循等为之立庙建碑金石録云法书要録以为蔡邕书今以碑考之乃魏青龙三年立非邕书也隶释云此碑虽不及延康黄初四刻在魏他碑中为可取尔唐李嗣真作书后品乃云蔡公诸体惟范巨卿碑风华艳丽古今冠絶甚矣藻鉴之谬也
　　魏三体石经左传遗字　正始三年　集古録目云在洛阳苏氏家按有翻本在成都胡宗愈与中郎石经遗字并镵之　锦官西楼宇文绍奕跋云又得古文篆隶三体石经八百二十九葢即洛阳苏氏本而重刻之也
　　隶续云魏三体石经左传遗字古文三百七十篆文二百十七隶书二百九十五有一字而三体不具者皇祐癸已洛阳苏望氏所刻苏君有言曰后汉熹平四年灵帝以经籍文字穿凿疑误后学诏诸儒雠定五经命蔡邕书古文篆隶三体镌石立于太学今石不存本亦罕见近于故相王文康家得左传搨本数纸其石断剥字多亡缺取其完者摹刻凡八百一十九题曰石经遗字即小欧集古目中所有者　石经见于范史帝纪及儒林宦者传皆曰五经蔡邕张驯传则曰六经惟儒林传云为古文篆隶三体书法郦氏水经云汉立石经于太学魏正始中又刻古文篆隶三字石经唐志有三字石经古篆两种曰尚书曰左传独隋志所书异同其目有一字石经七种三字石经三种既以七经为蔡邕书矣又云魏立一字石经乃其误也范蔚宗时三体石经与熹平所镌并列于学宫故史笔误书其事后人袭其譌错或不见石刻无以考正赵氏虽以一字为中郎所书而未尝见三体者欧阳氏以三体为汉碑而未尝见一字者予作隶释鉴汉魏之字法详公羊之题名据水经之事实辨二史之抵牾已定一字石经为汉刻矣续得苏氏此碑前説犹墨守也益喜歴古所疑于今始判隶释云欧阳集古録诸碑皆有跋尾独三体石经置而弗论岂有所疑而未决乎小欧阳集古録目遂定为汉刻葢为儒林传所误也按晋书衞恒传云魏初传古文者出于邯郸淳至正始中立三字石经转失淳法因科斗之名遂效其形魏书江式传云魏陈留邯郸淳特善仓雅许氏字八体六书精究闲理以书教诸皇子又建三字石经于汉碑之西其文蔚炳三体复宣石经考云据衞恒传所言三字石经非邯郸淳书金石文字记云江式传则不考衞恒之言而失之者也胡三省通鉴注魏碑以正始中立而汉书言元嘉元年度尚命邯郸淳作曹娥碑时淳已弱冠自元嘉至正始九十余年谓淳所书非也
　　魏甄皇后识坐版函　无年月　隶续云绍圣丙子邺民耕地得之　其文云文昭皇后识坐版函共八字隶续云一緑石匣广八寸有半长倍之厚三之一鹿顶笏头葢其上有此八字魏文帝甄皇后神坐前之物也故嘉兴守林衡之父时为相之临漳令模得之其字乃魏隶之工者传于世既鲜故士大夫罕见魏史黄初中葬甄夫人于邺州帝以母氏之故追上尊諡别立寝庙此乃明帝时所刻者
　　晋司马整碑　泰始四年　集古録云在光化军军即襄州谷城县之隂城镇隂城当魏晋时为南乡属县额题云宣威将军南乡太守司马府君纪德颂十
