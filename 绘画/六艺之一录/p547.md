<!-- { "loadSidebar": true } -->
　　我国家同文之化逺矣即荒隅奥渫畴不禀正韵一书也顾浅夫承学率因仍譌谬虽未必鲁鱼亥豕大乖书体而周礼六书寖或靡敝识者憾焉于是有张少师之问竒焦太史之字学亦无不推广髙皇诞敷之防一祛积陋而印证之心良苦已犹或有此存而彼缺甲注而乙虚离之则独传兼之则两见者余每欲合并二书芟其复撷其真取衷正韵彚为一书以布都人庶于书法大有禆益适予承乏江北校大比士士为文多不戾乎轨乃其字有不尽游乎轨者也余不能一一户说也事竣居泗上谋之元祉李君李君深以为然日取二书参互考订防为讐画为校疑则旁取羣书相质其间微文奥义正音旁训无不搜其精而穷其底里凡四阅月书成眎余余得详揽焉简而尽覈而有条亶哉无余憾乎因署曰字学订譌以寿诸梓而公诸宇内余因元本论之文字匪尠小技也观乎天文则奎之象观人文则夬之义也古者男子生六歳而教数与方名十歳入小学学六甲书计事则文字之谓也自黄帝迄三代其文不改秦废古文更八体汉以来因之其治遂以不逮我髙皇锐意古初更定文字俾抱椠持铅者晓然如睹日星而不敢肆其誖戾以干反古之辟至于今犹复有日用而不知者则订譌一书讵可少哉用之身心即无偏无陂之教用之国家天下即不异政不殊俗之理也于以对皇庥意至深长已书约二卷字凡三千二百有竒防杀青竟而余以漕命戒行率书数言以志歳月万厯丁未三月既望巡按直监察御史殷城黄吉士叔相父题
　　书者六艺之一小学之所有事也乃议礼考文独属之王者自天子而下若不得而与焉又何严也吾且以礼论之夫礼不离民用之常而当错综纠纷之际一失其宜即非所以一道徳而同风俗自夫王者不作宣尼在下议礼为多载在礼记者可考也夫亦以匡翊经制非取古礼而更定之竟自名曰述而不作夫书亦若此矣想王者值兴起之防当云龙风虎之期集天下之贤能而临之以亶聪明之元后诸凡文字亦既考定之与天下共守使天下童而习之白首而不敢易小学之教无非推明其义俾心知之而不至譌且谬犹歳遣大行人以叶之良以防画微芒最易迁袭声音习俗随地而移故重为之防焉耳自王者迹熄有年延及秦焚书变为隶存古无几迨于汉世庶称王者而未有考文之主若印章本以取信天下而増减转折或至一方而互异他尚何言于斯之时有好古君子如贾逵氏许慎氏者出而考求六书着明音义虽未能尽括而无遗吾犹幸有二氏者续古书之命脉以待后人葢无非匡翊古书使人心知而不堕于譌谬是后字学代有其人歴年滋多其书充栋可谓明且备矣而又苦繁杂非闾巷所可周知况夫小学之教不于县官大行之职不设于令甲而天子之位防遇考文之主洪惟本朝洪武正韵一书为千古字学之一快第简袠重大不能使家藏而户习之抑县官令甲之所不及无论穷乡下邑羣黎百姓即皇皇京邑经生髦士亦或承譌袭故莫为是正曽古昔童孺之所不逮好古君子于其间尝目骇而心恻之矣何图直指黄公加意于斯又值厹犹李公研精此学往朽夫栖息长于窃着正字千文而李公是之尝为重刋布诸遐迩然为千文者仅令童子诵习守其防画而已至于辨别声音推明文义均所未及茍欲传逺又虑繁多兹公承直指之意特着订譌一书俭于二册罗诸家之厓略而不失之疎撷百氏之精义而不伤于烦中间如创变如乡音如王应电转注之说皆书家之所宜闻而罕闻者而悉载不遗可谓简而文博而约夫固可家藏而人习之于以匡翊正韵以禆一代同文之化宁非朽夫之所快覩也欤哉书成征序耄荒非所辞也二公匪今之人并古之君子就是书明其一节诸所未及当别有传者万厯丁未賔吉月旧知河南新野县事上元朽夫李登顿首书
　　回澜字义总略序二首
　　葢仓颉始为文尚矣今博士家手一编而习之则孰不曰六书六书云呉生曰能者师其意颛者溺其识不务考其象形深维其义而猥云道古此与耳食何异则未有如顾君之精于书者字义一书变穷于毫端而辨悉于微眇令保章氏授简而谈未以易也葢其用意斯亦勤矣以此羽翼六经夫不亦异论标帜非好学深思心知其意固难为浅见寡闻道也余为论次令问竒者折衷焉而君故博极羣书渊停滙瀚所着有歴朝捷録史学论草古隽考略诸书为词林鉴赏则既有能言之故弗具论东冶呉宗熹识
　　顾君回澜博雅贯百家尤于字学自为诸生时环而问竒者无虚日君不任牙颊乃以间订譌辨疑总诸家大成而欿然有挂一漏万之虞若曰此其大略云尔昔人谓作文词宜略识字而读书难字过多古人病之兹刻传君之庭将无烦车马逐逐乎虽然字心画也结绳以前何字可学字学兴而古人之心亡矧今杂流众技巧竞新即声音防画大非仓颉氏故吾则人心可知也君博极羣书要之不诡于正韵今天下书同文舍正韵何适焉由心之画求心之正人各正其心而天下平斯君所为刻而传之意与如云订譌辨疑已矣彼栁许孔张之徒岂真读书不识字也者庐陵王命爵元徳父书
　　字义总略原序
　　余初成歴朝捷録手书付刻及考字义则随族传譌不合式者几半也愧加订正采辑日曾及有通惠河道之役门人陈其功为我镂字义板后奉差南还僚友不欲余擕板以归乃留都水挂冠村居无所事事又不忍自弃前功略加考索亲録付梓时年已七十余老眊不便笔砚不堪入大方眼而时俗差譌之改正者多聊为童一助云逥澜顾充识
　　姚文燮通雅序
　　诗有四始雅居其二周公诂诗爰作尔雅太史公考黄帝以来之书择其言尤雅驯者着为史记雅之于文尚已传记宣圣雅言注穪恒言然则言非圣人所恒言即谓之不经谓之俚语语之近于俚者圣人絶口不道可知也吾尝疑上古无俚语上古之俚语皆雅言也有如殷之盘庚诸诰谆谆训民迁都此即今之晓谕耳其文诘曲聱牙后世博士家穷年呫哔尚未尽通其义当时闾巷编氓何以一见而即晓然于上指也则盘庚之文句后世以为艰奥必当时所为浅近通俗者矣司马长卿作赋竒丽沈博读者仓卒不知其意思所在吾不知武帝诵之何以飘飘有凌云意也大抵汉去古未逺其发言蕴借之深字句之奥风尚以然上至人主下逮细民皆习之以为迩谈是故一闻即悟所谓古人之俗语即雅言是也后世风气浅薄文字随之方言里谚渐染既久习而便之而于典谟载籍之文少所见多所怪反视为古文竒字非训诂不通俗学日深雅道日芜可胜叹哉吾乡方密之先生天资絶世读书十行俱下又好学覃思自童迄白首手不释卷每有所得辄登诸油素闻之西顽道人曰自先生未通籍即有通雅一书书成三十余年矣凡天人经制之学无所不该其大指尤在乎辨防画审音义因而考方域之异同订古今之疑譌有画具而音讹有音存而字谬有一字而各音不等有一音而数义以分引据古文旁稽谣俗博而通之不离乎雅者近是先生生平著作等身今一旦尽弃之而讲出世之学岂欲复以故纸问世乎然此三十年之心力所以嘉惠后学无穷虽先生之土苴实后学之津梁也爰蠲资付梓用公海内读是书者傥能探赜以观其通矫俗以归诸雅即文章风气古道复兴则先生之功当不在禹下矣时康熈丙午夏日龙眠姚文爕题于芝山之春草堂
　　方以智通雅自序二首
　　函雅故通古今此鼔箧之必有事也不安其艺不能乐业不通古今何以恊艺相传讵曰训诂小学可弁髦乎理其理事其事时其时开而辩名当物未有离乎声音文字而可举以正告者也尔雅之始于释诂而统当名物也十三经从之博而约哉自篆而楷也声而韵也义而释也三苍五雅注疏字说金石古文日以犁然匿庸嗜竒一袭一臆两皆不免沿加辩驳愈成纰缪学者纷挐何所适从今以经史为概遍览所及辄为要删古今聚讼为徴考而决之期于通逹免狥拘鄙之误又免为竒僻所惑不揣愚琐名曰通雅虽挂一漏万然从今以往各出所核歳月甚长备物致用采获省力谅亦汲古者所乐游之苑囿也辛巳夏日皖桐方以智密之题于上江小馆
　　学惟古训博乃能约当其博即有约者通之博学不能观古今之通又不能疑焉贵书簏乎古有博于文画者博于象数者典制者笺注者词章者名物者隐怪者经史既别各有专家小学原流忽为细故上下古今数千年文字屡变音亦屡变学者相沿不考所称音义传讹而已上古眇矣汉承秦焚儒以臆决至郑许辈起似为犂然后世因以为典故闻道者自立门庭糟魄文字不复及此其能曼词者又以其一得管见洸洋自恣逃之虚空何便于此考究根极之士乃错错然元本不已苦乎摭寔之病固自不一属书赡给但取渔猎训故专已多半傅防其以博自诩者造异志怪学子横子年且不逮岂许差肩曼倩茂先间乎反不若君道至能草木状虞衡志为足佐景纯元恪有禆多识矣宋之编考夹漈颇有所见马章次之伯厚次之金石则比辑于欧赵吕王而原父子固彦逺长睿辩考为力朱子每慕六一而于存中泰之杂说亦无不留心也洪武初刘宋之根极琼山荆川之编彚潜谷本清之图纂皆冐大略少有是正子元仁宝琐琐记之陆文裕于文定时有一端京山若有所窥矣支与流裔未委悉也李大泌阮雾灵可谓强记李属方子谦补韵防其疏略犹之直翁无大发明也新都最博而茍取僻异实未防通张东莞学新都窃取尤多岭南之九成子行也澹园有功于新都而晦伯元美元瑞驳之不遗余力以今论之当驳者多不能驳驳又不尽当然因前人备列以贻后人因以起疑因以旁徴其功岂可没哉今日之合而辩正固诸公之所望也壬午夏以智又记
　　顾蔼吉隶辨自序
　　隶辨之作窃为解经作也字不辨则经不解古文邈矣汉人传经多用隶写变隶为楷益失本真及唐开元易以俗字名儒病其芜累余因収集汉碑间得刋正经文虞书大鹿旧本无林泰卦包巟后人加草郑风掺执即为操执谷梁壬臣当作王臣若斯之类取益颇多后于北海孙氏见中郎石经残碑经典释文所云本又作者皆碑中字也退古崇时相仍已久学者在今日得复鸿都之旧亦难矣矧躐而上之哉于是锐志精思采摭汉碑所有字以为解经之助有不备者求之汉隶字原准以说文辨其正变或省或加靡不兼载譌者非之疑者阙之从古文竒字及假借通用者随字附之下注碑名并録碑语羣书有证则引为据恐生惑不惮辞繁类以四声便于讨阅碑字出自手摹谛审无差字原乃多错谬防船爯再体或不分血皿朋多形常莫别悉从隶释隶续详碑定字指摘无余别有汉隶分韵字旣乖离迹更丑恶所弗取也复依说文次第纂偏傍五百四十字括其枢要又列叙诸碑之目折中分隶之说各为之考以彰信析疑笔法传授虽云茫昧而规矩可师亦缀篇末竭其愚才积三十年之久然后成书统为八卷所撰经疑于兹搜览藏诸家塾贻我后人世有同志亦无隐焉长洲顾蔼吉序
　　项絪隶辨序
