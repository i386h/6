<!-- { "loadSidebar": true } -->
　　唐贞观元年诏京官职事五品以上子嗜书者二十四人隶文馆习书出禁中法书以授之寻又置搨书三人此馆本之始也开元六年命整理御府古今工书钟王等迹得一千五百一十卷视贞观时无所増减龙朔三年装进馆内法书至九百四十九卷然则当时馆本必不止十七帖此十七帖特以世所共传而其后有勅勒充馆本故名之曰馆本十七帖耳卷尾僧权二字不完是梁之徐僧权云【黄文献公集】右军十七帖因首有十七日字故名八碑共二十九帖中间多与淳化法大同小异佐家藏者是木版絶妙但不能攷其所从来宣徳中佐见大理寺丞苏州仰瞻所藏石本后有唐文皇押字疑其为馆本也宋黄长睿云右军草书十七帖最为可师此书中龙也佐识【格古要论】
　　右十七帖不全石刻在关中近时蒋侍御伯宣亦刻石于呉下顾不若此刻犹存拙意也黄伯思亟称此帖为书中龙盖妙在行欵耳此本行款当为模勒者展促亦失之矣昔唐太宗购二王书右军书有三千余纸取其迹以类相从率一丈二尺为卷此帖亦一丈二尺凡百七行九百二十三字余收有淳熈修内司帖一卷行欵正同后复得赵松雪对临墨迹皆神采焕然可寳也往时周府东书堂晋府寳贤堂各用入刻皆不复知此矣漫记于此【陆深俨山集】
　　右军书记　十七帖长一丈二尺即贞观中内本也一百七行九百四十二字是烜赫著名帖也太宗皇帝购求二王书大王草有三千纸率以一丈二尺为卷取其书迹及言语以类相从缀成卷以贞观两字为二小印印之禇河南监装褙率多以紫檀轴首白檀身紫罗褾织成带开元皇帝又以开元二字为二小印印之跋尾又列当时大臣等十七帖者以卷首有十七日字故号之二王书后人亦有取帖内一句语稍异者标为帖名大约多取卷首三两字及帖首三两字也【法书要録】
　　十七帖者必多临本永禅师及虞世南禇庭诲临写皆不相逺故世有数本皆不同此帖全是庭诲笔意如扬雄蜀都以下似拙工写真但神痴耳【右评长沙法帖　山谷题跋】
　　予尝见毕文将叔云家有唐初人所摹此帖来禽等四物外又有宻蒙华一种先丞相文简公荅王黄门寄宻蒙华诗云多病眼昏书懒读烦君逺寄宻蒙华愁无内史词兼笔为写真方到海涯盖谓此也然余按今诸本并无此一种而法书要録十七帖亦不载此不知何缘毕氏本有之但未尝见此帖无从知其真伪始记于此以俟后观云【跋唐人所摹十七帖后　东观余论】
　　十七帖释文
　　十七日先书郗司马未去即日得足下书为慰先书以具示复数字
　　吾前东粗足作佳观吾为逸民之怀乆矣足下何以方复及此似梦中语耶无缘言面为叹书何能悉瞻近无缘省告但有悲叹足下小大悉平安也云卿当来居此喜迟不可言想必果言告有期耳亦度卿当不居京此既僻又节气佳是以欣卿来也此信防还具示问
　　龙保等平安也谢之甚迟见卿舅可早至为简隔也知足下行至呉念违离不可居叔当西耶迟知问计与足下别廿六年于今虽时书问不解濶怀省足下先后二书但増叹慨顷积雪凝寒五十年中所无想顷如常冀来夏秋间或复得足下问耳比者悠悠如何可言吾服食久犹为劣劣大都比之年时为复可耳足下保爱为上临书但有惆怅
　　省足下别疏具彼土山川诸竒扬雄蜀都左太冲三都殊为不备悉彼故为多竒益令其游目意足也可得果当告卿求迎少人足耳至时示意迟此期真以日为歳想足下镇彼土未有动理耳要欲及卿在彼登汶岭峩眉而旋实不朽之盛事但言此心以驰于彼矣
　　诸从竝数有问粗平安唯修载在逺音问不数悬情司州疾笃不果西公私可恨足下所云皆尽事势吾无间然诸问想足下别具不复一一
　　得足下旃胡桃药二种知足下至戎盐乃要也是服食所须知足下谓须服食方囬近之未许吾此志知我者希此有成言无缘见卿以当一笑
　　云谯周有孙髙尚不出今为所任其人有以副此志不令人依依足下具示严君平司马相如扬子云皆有后否
　　天防膏治耳聋有验否有验者乃是要药
　　朱处仁今何在往得其书信遂不取答今因足下答其书可令必达
　　省别具足下小大问为慰多分张念足下悬情武昌诸子亦多逺宦足下兼怀竝数问不老妇顷疾笃救命恒忧虑余粗平安知足下情至
　　旦夕都邑动静清和想足下使还一一时州将桓公告慰情企足下数使命也谢无奕外任数书问无他仁祖日往言寻悲酸如何可言
　　知有汉时讲堂在是汉和帝时立此知画三皇五帝以来备有画又精妙甚可观也彼有能画者不欲摹取当可得不须具告
　　往在都见诸葛颙曽具问蜀中事云成都城池门屋楼观皆是秦时司马错所修令人逺想慨然为尔不信一一示为欲广异闻
　　青李来禽樱桃日给藤【已上四行】子皆囊盛为佳函封多不生足下所疏云此果佳可为致子当种之此种彼胡桃皆生也吾笃喜种果今在田里惟以此为事故逺及足下致此子者大惠也
　　彼所须此药草可示当致
　　虞安吉者昔与共事常念之今为殿中将军前过云与足下中表不以年老甚欲与足下为下寮意其资可得小郡足下可思致之耶所念故逺及
　　吾有七儿一女皆同生防娶以毕惟一小者尚未防尔过此一防便得至彼今内外孙有十六人足慰目前足下情致委曲故具示
　　已上十七帖也【法书要録】
　　唐临十七帖【鐡网瑚】
　　此帖唐人书无疑得子昻完补遂成全物当与苏子美补怀素自叙同一珍秘视朱繇为道者异矣邓文原
　　临书如九方臯相马遗其黄笔意洞达妙在转折若拘然位置不复有神韵矣唐临十七帖较阁本多异此卷纸品墨色真数百年物宋惟苏才翁米襄阳得此妙解能书者必能深辨　袁桷
　　观补者之难能则知临者之不可及观临者之不可及则知想像所临者如飞仙神龙之不可测识矣桷又题
　　此特唐人所摹搨其笔意沉着已如此不可及况真迹耶　杨载
　　松雪补书固不逮唐人然风气自可相较恨不及见青李来禽真迹与此临本又当何如耳　张松雪翁负书名于当世然八法囘斡之际真不媿古人观唐人所摹帖不完处数行但神采沉着处知公不逮古人多矣观者粲然奚待賛述虽然渡江以来二百余年鲜能与公并驾者后此以往又未审孰能继之临风慨叹　陆行直
　　右唐人所临王右军司州等三帖用笔沈着转折熟圆自欧阳法中来至其妙处从容中道诚书法所不可无也呉兴赵翰林补其不足前人已评之故不论平原陆友仁好论书座中见此帖谓杨汉公所临良是　柯九思
　　呉兴赵文敏公以书法称雄一世观其手补唐人所临右军司州瞻近汉时三阙帖殆如叔敖优孟虽神采不无渺茫之殊见者当未易辨也　项炯
　　右十七帖真唐人所临本沈着清劲盖未易得间缺数行而呉兴赵松雪补之好事者所收阙其三帖自诸从并数有问至不信其告于是博采之而三帖复得于戴氏厚甫之家宛然为完卷此岂偶然也哉神物离合固自有时不啻干将之与莫邪也邵君文伯好古博雅一旦得其全于搆求分散之余足以知其嗜好之笃幸寳藏之　蒋堂
　　逸少八帖
　　逸少于书自分今古至于行草逮永和间极于功力矣故所书紫纸多是少年临川时迹至其中年竞用麻纸盖欲其行笔流便屈折如意蔡邕自矜能书非流纨体素不妄下笔以故防画无失书法入妙韦诞亦谓用张芝笔左伯纸任及墨兼此三具又得臣手然后可以建径丈之势方寸千言观此益见古人于书盖不敢易而为之如此丹阳卲仲恭得逸少八帖经生所书也此当是唐人善书者为之然流畅晃朗势若飞动得歩武于王良犹有舞交衢之态者也【广川书跋】
　　题右军帖
　　予向见二王书帖多矣疑非真迹应是响搨然笔势圆劲无毫厘之差都莫能辨其是否所可辨者一纸数帖及用硬黄耳昔唐文皇好二王书天下访求遗迹殆尽彼时已患歳久恐遂磨灭因命搨书手赵模辈传榻数百本藏之禁中或分赐王公得之者已为袐寳矣故当时语云赵模摸一纸尚直数万钱今观说之所收一轴凡四纸一十帖实竒迹也卷末题萧祐者元和人起处士仕至桂管观察使书画竒妙尝叙钟王遗法萧张笔势编集真伪为二十卷上之又题凝式正臣则杨少师也每纸皆有正臣字应是其家旧物也丹阳蘓颂题【魏公题跋】
　　王大令书
　　洛神赋
　　献之洛神赋迹遗头尾外得一十三行都二百五十字重加整背祥符八年八月十日周越记【戏鸿堂法帖】子敬能作方丈字观其细书巧妙方丈不足为大令右军法虽同其放肆豪迈大令差异古人用功精深所以絶迹也治平三年三月廿八日襄【仝上】
　　予尝疑洛神赋非子敬书然以字学笔力去之甚逺不敢立此论及今观之宋宣献公周饍部少加笔力亦可及此【山谷题跋】
　　今世所传洛神赋予见者四本惟王和甫家者号最胜结字踈宻得法然不若此书亦自与周子发家者稍异子发谓子敬爱书洛神赋人间宜有数本似未见其余也昔马澄评右军书谓劝进洛神赋诸书十余种皆作今体知逸少尝书此赋子敬当是习其家学尔然书録不记子敬洛神赋其传之失实将后人摹搨不可知也字法端劲是书家所难偏旁自见不相映带分有主客趣乡整严非善书者不能也大观元年为安希古书【广川书跋】
　　逸少此赋当时以为第一今无复存者但子敬所书犹传疑未可以伯仲论也谢安石尝疑子敬不逮父书后世或谓不可复辨且曰外人那得知岂书法虽一艺彼亦自有至处恐非造其域者不能致论也此书摹传失据更无神明防画存尔非子敬书法尽此也【仝上】
　　大令好书洛神赋而李阳氷论右军书与画像賛同称右军之迹不可复见不知更胜此否栁公权记于前璨题其后何止公慙卿耶【松隐集】
　　晋王献之所书洛神赋十三行二百五十字人间止有此本是晋时麻牋字画神逸墨彩飞动绍兴间思陵极力搜访仅获九行百七十六字故米友仁以跋作九行定为真迹宋末贾似道执国柄不知何许复得四行七十四字欲续于后则与九行之跋自相乖忤故以绍兴所得九行装于前仍依绍兴以小玺欵之却以续得四行装于后以悦生葫芦印及长字印欵之耳孟頫数年前窃禄翰林因前都下见此神物托集贤大学士陈公灏委曲购之既而孟頫告归延祐庚申忽有僧闯门持陈公书并此卷数千里见遗云陈公意甚勤勤也陈公诚磊落笃实之士不失信于一言岂易得也因并及之至治辛酉既装池适老疾不能跋壬戌闰五月十八日后稍凉力疾书于松雪斋【松雪斋集】
　　又有一本是宣和书谱中所收七玺完然是唐人硬黄纸所书纸畧髙一分来亦同十三行二百五十字笔画沈着大乏韵胜余屡尝细观当是唐人所临后却有栁公权跋两行三十二字云子敬好写洛神赋人间合有数本此其一焉宝厯元年正月廿四日起居郎栁公权记所以吾不敢以为真迹者盖晋唐纸异亦不可不知也【同上】
