<!-- { "loadSidebar": true } -->
　　郭禧断碑　光和二年　未详所在　金石録云禧郭躬从孙也其事迹附见躬列传代刘宠为太尉郭氏世为阳翟人自躬以下皆葬阳翟其墓尚存今此碑缺处犹有陈留扶沟字疑禧尝寓居是邑其卒也返葬故都后汉书注以为扶沟人恐误则碑当在阳翟今开封府禹州即汉阳翟地也　隶续云所存其上一叚字画方劲前后数行仅有数十字可认其中强半剥落篆额亦然
　　郭禧碑隂　金石録云其首有四大字云故吏人名其下列故吏故民凡百余人又有右河南右河内郡右农郡右扶风字字画完好者甚多笔法淳古可爱
　　郭禧后碑　光和二年　未详所在　金石録云残缺尤甚其略可辨者惟光和二年夏五月甲寅大中大夫故太尉郭公薨又云公之子故五原太守余不复成文而其额题云汉故太尉郭公神道字画尚完
　　郭禧后碑隂　金石録无跋尾
　　郭旻碑　光和二年　未详所在　额题云汉故丹阳太守郭君之碑十篆字为五行题满其额碑式云文十二行铭四行后有三行书重立碑之事行二十八字石已下断有得之不全者隶续云郭旻太尉之兄也禧以延熹元年卒三载礼阕诸子已刻墓道之铭矣而碑石狭小加有瑕瘢后十余年当光和之二年其从子五原太守鸿因葬太尉公遂与其孙范不改旧文重立此碑
　　冀州从事郭君碑　光和三年　未详所在　额题云故冀州从事郭君碑八隶字隶续云碑之字暧昧者甚鲜独首行刓剥故不得其名字
　　义井碑　光和三年　字原云在随州今属湖广德安府　碑图云圭首在右额之上有晕一重左有半晕者四凡二十三行行三十七字隶释云石理皴剥仅有五十余字依约可辨碑在随之舜子巷元祐丁卯年郡守许觉之始移于后圃识其隂云五大夫秦爵也秦距今千数百年汉东故物独此尚存又刻诗一篇于碑之额云一千二百余年外万事销磨不可寻舜子井泉谁记古随人闾巷祗知今隶书字杂科虫体民爵名存乐石隂登览时来醒醉目犹胜他物在园林　许君不能详视碑中光和纪年遂此为秦碑非也金石録作魏残碑
　　义井碑隂　碑图云碑隂重晕亦同每行五人中无阙空有名氏字多者则侵用下列题名之下又有记事之辞隶释云称五大夫者三十一人称分子者六十人磨灭者数人纪事之辞残缺无成文者汉承秦制爵二十级其九爵曰五大夫帝纪安帝永初三年三公以国用不足奏令吏人入钱谷得为关内侯虎贲羽林郎五大夫缇骑营士又灵帝光和元年初开西邸卖官自关内侯虎贲羽林入钱各有差则知汉末以赀受爵比屋皆然此碑五大夫所以若是之众也金石録作魏残碑隂
　　右侍无名人墓阙　光和三年　未详所在　隶续云汉右侍之墓五字藏碑者宣和间中分为两黏装作帙侍字之下必有漫灭之文为贴碑者所翦其左有光和三年四小字
　　逢盛碑　光和四年　金石録云旧在潍州昌邑县近岁移置郡中字原云政和三年徐修之迁于倅治之墨妙亭潍州今为县与昌邑俱属莱州府　额题云逢童子碑四篆字为一行碑式云有穿文十行字多少不等后空一行又低二十许字刻立石年月日文之上则碑渐削其鋭如锥然天下碑録云俗云董孝碑盖误以童子为董孝也
　　逢盛碑隂　碑式云两列在穿之下上一横七人下一横六人金石録云题云右县中士大夫右家门生凡十三人隶释云县中士大夫者其父党也故不名刁真逢信在家门生之左又其微者
　　三公山碑　光和四年　集古録目在定州金石録云在真定元氏定州与元氏县今属真定府后汉书郡国志常山郡元氏有三公塞即此山也定州汉为中山国集古误也　额题云三公之碑四隶字两旁又有封龙君灵山君六隶字颇大隶释云封龙山与灵山是两山之名揭其神于额之旁者是配食三公之祠光和四年左卫樊子义立而赞美举将冯巡防二百言冯君乃常山相也金石録云集古以为北岳碑岂欧阳公未尝见其额乎
　　无极山碑　光和四年　字原云在真定府一统志云无极山在元氏县西三十里上有无极神祠并汉隶碑刻即此碑也额题云无极山碑四篆字隶释云男子葢高范迁请于太常乞官给珪璧四时祠具诏从之吏民更造庙宇而立此碑
　　殽阬神祠碑　光和四年　集古録目云在华州郑县华州今属陜西西安府郑县省入华州　额题云殽阬君神祠之碑八篆字为二行碑式云文十二行行二十七字末行空九字有一人题名又空三字书年月后有题名七行第一行书丞尉郡邑名氏下有三人题名余者每行八人又有十四人题名分别于正碑之下虽有碁局之纹而题名行裂甚欹斜水经注云郑县城南山北有五部神庙庙前有碑汉光和四年郑县令河东裴毕立集古録云碑文已磨灭初不可辨以麫填其刻稍寻其防画命工镌治之乃可读惟裴晔姓名为乡人镵去殽阬君祠今谓之五部神庙其像有石堤西戍树谷五楼先生东台御史王翦将军皆莫晓其义金石録云今此碑有云石堤树谷南通商雒又云前世通利吏民兴贵有御史大夫将军牧伯故为立祠以报其功乃知石堤树谷御史将军之号自汉以来有之裴君水经以为名毕而集古録云名晔今详其防画颇近毕字疑集古録误
　　殽阬碑隂　碑式云二十八行行十三人金石録云郡吏及乡人题名其完好可识者二百余人磨灭者又百余人小字淳劲可喜隶释云其前四十余人称之曰郡吏其间四十人皆字其名而系以阿字如刘兴阿兴潘京阿京之类必编户民未尝表其德书石者欲其整齐而强加之犹今里巷之妇以阿挈其姓也又有复姓数人但云北宫世平夏侯阿升可见其不欲参差也
　　蔡湛颂　光和四年　字原云在真定府天下碑録云在藁城县西二十五里集古録云在镇府按宋之真定府即唐之镇州既改州为府镇为真定而曰镇府何也　额题云汉故藁长蔡君之颂八隶字为二行碑式云文十三行行三十四字空一行方刻铭凡五行圣朝明哲平阙又空一行低二十三字刻年月续书除并州事却与铭辞相接无空字隶释云蔡君治藁二载而迁高邑吏民思其惠政故栗尹等共刋斯石颂后又志其并州之除葢续书也集古録云故天章阁待制杨畋尝为余言汉时隶书在者此为最佳畋自言生平惟学此字余不甚识隶书因畋言遽遣人至常山求得之遂入于録
　　蔡湛碑隂　金石録云载出钱人名有故吏贱民议民故三老故处士义民其称故吏义民之类他汉碑多有之惟议民贱民独见于此碑然莫详其义
　　孙根碑　光和四年　金石録云在高宻隶释云在宻州高宻县宋属宻州今属莱州府　额题云汉故安平相孙府君之碑十隶字隶释云此碑体丰而势逸与汉代他碑絶不类惟华山一碑差相近尔唐韩择木史惟则辈葢得此笔意
　　孙根碑隂　隶释云可辨者凡二百四十四人异姓才十之一尔有尝仕郡邑者则阳丰长太末尉是也其称驸马都尉祭酒舎人中郎五官掾督邮计吏计掾则汉官也有愽昌领校等数人张纳碑亦有领校安汉长樊敏称领校巴郡太守葢是未命于朝者其中军督则非汉官甚明又有大中十四人陈胜传以朱房为中正两汉无之魏陈羣始择州之有鉴裁者为中正晋宣帝加置大中正故有大小中正乃是晋官当时省其正字此碑字画茍且尚不及魏末诸刻殆类吴晋间下品书札尔似是孙根后裔众多谱其名于上世碑隂也异姓有王刘数人杂其间岂其姻戚乎
　　校官碑　光和四年　今在溧水县儒学隶释云绍兴十三年溧水尉喻仲逺得之固城湖中都穆金薤琳琅云溧水即汉溧阳地也　额题云校官之碑四隶字为一行额下有穿文十六行行二十七字溧阳长潘君翼翼圣慈皆别作行后有题名三横列上一列丞尉三行下二列刻将作吏名各五行最后一行书岁月与上一字齐溧阳为其长潘干所作以叙为诔以诔为叙有不可解元至顺四年文学掾济隂单禧考正碑文与隶释不同者十余字刻石其旁
　　魏元丕碑　光和四年　字原云在潍州今为县属莱州府　额题云汉故凉州刺史魏君之碑十篆字为二行碑式云文十六行石已断剥所存者行三十一字题名四行行四人直行者有线道隶释云碑损其名有其字曰元丕故吏云中守门生曹君共立此碑
　　孔躭神祠碑　光和五年　隶释云在亳州水城县永城今属河南归德府　额题云汉故行梁相事砀孔君之神祠十二隶字金石録云文词字画皆古怪而不工又时有难晓处刻画甚完隶释云其文自左而右数行之后字画顿小其末又有小字数十叙孔君之年及其子歴官与工师姓名其文云定吉兆于天府目覩工匠之所营心欣悦于所处又有子得述父之句则是孔君自作夀藏而厥子刋石也按额题云孔君之神祠碑于心欣悦于所处下又云其内洞房四通外则长庑则孔君自作神祠非作夀藏也
　　白石神君碑　光和六年　今在无极县　额题云白石神君碑五篆字为一行文十四行行三十五字空一行方刻铭又空一行书年及常山相长史丞尉掾史石师姓名共二行后空一行有燕元玺二年题字元玺慕容隽号闻有碑隂予未之见隶释云汉人分隶固有不工者或拙或怪皆有古意此碑虽布置整齐略无纎毫汉字气骨全与魏晋间碑相似虽有光和纪年或后人用旧文再刻者尔
　　唐扶颂　光和六年　金石録云在濮州雷泽县濮州今属东昌府雷泽县省入濮州　额题云汉故成阳令唐君颂八篆字隶释云唐君自成阳令换治昌阳邑人慕恋处士闾葵斑等共立此碑字原云碑首之旁又刻题名二十余字集古録作唐君碑云其名已磨灭金石録云字画尚完而欧阳公乃云其名残缺何哉
　　唐扶碑隂　金石録云载出钱造碑人有故从事故督邮故吏处士门生门童等姓名
