<!-- { "loadSidebar": true } -->
　　倪云林绢本山水小帧一全仿董北苑笔法乃董宰公故物也上有人物舟船当为格外竒品今录其题咏于后蔼湛佳树阴清露夜景沈悄然羣物寂髙阁似阴岑方以黙处岂为名迹侵法妙不知归独此抱冲襟斋舍无余物陶器与单衾诸生时列坐共爱风满林袁员外常爱诵此诗因作此图以赠至正四年十二月望日倪瓒写　余作此图时年四十嵗矣庚戌正月七日为余初度之辰孙渚王君彦辅访余于其亲戚思明家之停云轩中具酒馔肴核之饷以为寿且出此图相示展图恍然如梦中事也因诗以识其叹云仙翁已去白云乡踏雪飞鸿迹茫留得王乔为我夀白鹅珍果九霞觞是嵗余年六十五矣瓒　岿然杰阁溪之湄佳树郁郁生华姿秋髙天濶爽气合林光荡潏山云低古来董李称妙笔意匠经营自天出倪君范之思入神前后驱驰声赫奕苏州刺史诗高清名万古不可招前朝又有袁阁老况奈泯没俱寥寥彦髙有此非虚得城市山林本同域行当结屋向岩阿与子长年共泉石云滩王朝臣按云林墓志洪武庚戌时年政七十矣而云六十
　　有五深所未解苐此帧的属赠思陵先府君之作授有绪不应出此逗漏也岂元镇志铭或有误耶云林年六十九卒　续按公本集诗题有乙未嵗余年适五十之句则志铭之误无疑而此帧为得其实矣　云林晩自号曲全叟一女适徐瑗赠范壻七律一首又有别陆氏女七言絶【按以下似有阙文】
　　倪云林溪山仙馆小幅【按此条已刻书画舫今删】
　　王维圆光二水后有冯子振赵世延王约李源道袁桷张珪邓文原陈庭实栁赟陈颢李泂杜禧赵岩十三诗魏必复一跋皆奉皇姊大长公主命题实至治纪元也按元运方隆皇姊雅尚文学一时名公钜儒以文章翰墨宠遇当世其盛葢可想见也【右丞画水人间少今向皇家见二图想象解衣盘礴处应须价重日南珠集贤大学士赵世延题　大学士赵世延与王约同衔篆书要诗中见右丞画意】
　　图怡顔而作雪景者何志明洁也彦卿盘礴自有深意存焉不似今人之漫兴耳左方记文出正学方公手笔其题名处姚氏以忌讳去之此如诞嘉犹子所收米芾跋张旭公孙帖卷后有建文壬午题识削去年号同例夫成祖立法之严如此而方公书迹终不至泯灭者天也非人之所能为也装成谨录蔵之以告同志云尔时崇祯改元夏五米庵张丑青甫书【真迹按此条前疑有阙文】
　　余清堂蔵右军迟汝帖是唐模本纸色颇晦而墨采动人亦名卷也又蔵唐人绢本临东方朔画像赞本身有米芾题识一行惜破损处多然不失为名帖也
　　刘原父侍读所书庄子秋水篇丞相鲁国文定王公家蔵物【妮古録】
　　顾光禄有唐人兄妹共写法华七卷细如蝇鬛后题云燕子女丁问之无能知者楷法甚精
　　宋髙宗御书序文一首前有断简后称臣称名葢御制徽宗御集序也
　　顔太史鹿脯帖真迹较宋搨本不唯字形大小不伦乃其文亦小异宋搨故自不足据也十七帖清晏嵗丰又所使有丰一郷故自名处予极不解丰一郷作何语及得髙丽刻本乃云所出有异产读之豁然因知王着但凭仿书入石耳其昌
　　怀仁圣教序真迹跋　古人摹书用硬黄自运用绢素此卷首有宋徽宗金书缥字与内景经同一黄素知为怀仁一笔自书无疑书苑所云杂取碑字右军剧迹咸萃其中非也黄长睿书家董狐亦以书苑为据恨其不见真迹辄随人言下转耳董其昌　此书视陜本特为姿媚唐时称为小王书若非懐仁自运即不当命之小王也吾家有宋舍利塔碑云习王右军书集之为习正合余因此自信有会其昌又题
　　龙眠山庄图　水芝亭　发真坞　发真□　芗茅馆璎珞岩　栖云室　秘金庵　延华洞　雨华岩泠泠谷　玉龙峡　观音岩　垂云沂　古栁其大十围在建徳馆南三百步　寳华岩　自闲得此图于双溪一故家蹙为故纸予见其笔墨缕细遂取之置于书箧殆二十余年漫不省视大徳甲辰嵗双岩郑学士访我灵源见而异之曰此殆李龙眠山庄图草也亟为整缉其背纸折缝处元有朱书次第遂为成书故表而识之尔为他日好事者鉴赏是嵗九月既望日云屋　往年备官京都从呉兴公入道山延阁书题装潢画卷见王摩诘辋川图草后又见图本郝参政家有四川宣抚司都大茶马司官印位置纎悉具备公肻首翫赏顾予言曰兰亭序草为古今书法所宗正若此耳此龙眠山庄图草全用其法而行笔细润乃有超越之意古人翻案法正当于此求之重纪至元之三年秋九月十又九日栁贯访百丈和上灵源山中因题　龙眠山庄图绢本余见其二一为沈元初明府一为呉康虞太学所蔵皆非真本葢龙眠自运则用澄心堂纸临摹则用绢素也惟余家莲社图为龙眠得意笔又有卢鸿草堂图虽命之鸿实龙眠以意造及观此卷益信矣龙眠又有定林萧散图与此卷同一笔法苍古变幻的山水之神觉赵呉兴犹有取妍之态少避伯时也董其昌题　予幼侍　先君及黄侍讲访东阳志岩二兄弟于智者之草堂尝示清溪图五轴有苏子瞻秦少游及郷先达诸名公题识而此图罕出者岂不以彼胜此哉吾观此殆过之李公麟熙宁中名进士王安石深敬其人仕三十年未尝一日忘山林当时论者谓其文章则追建安书法则宗晋宋人物之画则效顾陆创意如呉道萧洒如王维此图正本蔵在宣和御府可以对辋川图是也逺师慎蔵之洪武丁卯正月望牧羊山樵题　马和之学李龙眠只此卷一转笔为蚂蝗抅便有出蓝之致然如糟之成酒其味不及矣其昌【真迹】
　　王维兰亭玩鹅图后有赵子俊跋又倪云林秋林读书图卷元人题咏极多并在嘉禾髙氏
　　谢庄希逸小楷词翰真迹凡四篇清婉媚好宋思陵书法所自出也旧为贺方囘蔵本米元章故物也今在汪景淳处戏鸿堂帖刻手不精略存梗概耳
　　王元美尚书家蔵宋梓书籍以万卷计就中絶世奇观当以班范二史为之冠其次莫如唐李善注文选无论纸板刷印之精颉颃二史即其收蔵得地如未触手者亦非他书可及苐内中讳字极多如旋廓等字例阙一笔未知作何避讳耳记俟再考又见云间顾氏所蔵宋内府板史记一部纸墨与元美家汉书一类惜其家索价太髙不售而返至今尚在梦想曹重甫家宋板李太白集一部是元丰三年刻用绍兴间门状纸背印每本有云林倪氏家蔵图书末具赵雍题名二行乃昆山六观堂蔵本沈辩之故物也虽经防污亦自可喜又吾家有陶渊明集二册是东坡手书入梓尤为可重耳
　　黄山谷真迹
　　兀然无事无改换无事何须论一段直心无散乱他事不须断过去已过去未来何用算兀然无一事何曾有人唤向外觅工夫总是痴顽汉粮不畜一粒逢饭但知噉世间多事人相趁浑不反我不乐生天亦不爱福田饥来一鉢饭困来展脚眠愚人以为笑智者谓之然非愚亦非智不是中要去如是去要住如是住身披一破衲脚着娘生袴多言复多语由来反相误若欲度众生无过且自度莫漫求真佛真佛不可见妙性及灵台何曽受薰链心是无事心面是娘生面刼石可动揺个中无改变无事何须读文字削除人我本冥合个中意种种劳筋骨不如林下睡兀兀举头见日出乞饭从头将功用功辗转冥取即不得不取自通吾有一言絶虑忘缘巧説不得只用心更有一语无过直与细极豪末大无方所本自圆成不劳机杼世事悠悠不如山丘青松蔽日碧涧常秋山云当幕夜月为钩卧藤萝下块石枕头不朝天子岂羡王侯生死无虑更复何忧水月无形我常只宁万法皆尔本自无生兀然无事坐春来草自青　元符三年七月涪翁自戎州沂流上青衣廿四日宿廖致平牛口庄养正置酒弄芳阁荷衣未尽莲实可登投壶奕棋烧烛夜归　此字可令张法亨刻之　宋黄文节公庭坚正书法语真迹项元汴家蔵神品珍秘　嘉靖四十五年得于呉门黄氏原价壹伯金　右帖髙尺许长五丈竟一纸也质如冰茧色泽如玉目中罕睹云前段字迹大可径寸计七十六行自元符以下毎行廿一字作擘窠大竒大竒【按此迹见于汪氏瑚网者文与此同凡四百二十一字后有李日华汪珂玉跋而无项氏题识汪跋云在宋楮上禇髙尺余长二丈絶无接缝其见于江村销夏录者系古色青襴笺高七寸八分长一丈二尺五寸纸计七接无此字可令张法亨刻之九字故只四百十二字本身有董文敏题识亦无项氏题语所列图记亦与此逈异今青甫所见纸长五丈竟一纸是三家所见各各不同甚矣鉴别之难也乾隆丁亥十二月朔天都鲍延博附识】
　　黄文节公草书谈道章帖计十段每段题目本色书其词俱仿懐素体墨彩如新精神焕发苐卷尾略有塺污处亦小疵也
　　黄涪翁草书廉颇全学懐素亦在项子京家
　　米南宫易説【真迹】　易曰天数五地数五五位相得而各有合此五行生成之数　洪范曰五行生数天肇一于北至阴之所阴极生寒寒生水故曰北耦二曰南阳之所也阳极生热热生火东阳中也阳散而生风风生木阴止以收而生燥燥生金金中央也阴阳之所交者也阴阳交而生湿湿生土所以成变化而行鬼神皆不出乎此夫体立而后成性以至稼穑皆五行之性也性定而后辨味皆五行之味也水物至阴其性流湿故江淮【失五六字】于山不若海之下故惟润下所以指名之也五行声色臭味而此独举味者人之所待以生养者特味为急故也　元符元年春二年夏三年秋游中天竺访堂头禅师绍圣四年同佛印访禅师师已垂年苦留心于易芾遂赠其易义并大书读易堂三字并□遗之襄阳米芾元章书　读易堂【篆书大字】　予观米襄阳为天竺大士书易义数语深得乾造坤化之奥世每以能书称襄阳而其学识乃如此岂知米公者哉苏君昌龄请篆读易堂三字以补其阙用镇山门遂书于左方鄱阳周伯温识后二百六十一年当大元至正十五年三月朔旦也米南宫于书无不读生承平时以絶伦之资日接贤士大夫绪言余论故其造诣益深使其仅能字学则当时诸贤岂肻前席也世言王右军能书而已殊不知其卓识伟见贻书殷深源劝其交驩桓温使深源从其言则温不至于防扈而晋室尚可以扶持襄阳豪逸乃肻与佛印同访中天竺至为之书读易堂岂以少林指心单固与羲皇周孔元无间耶襄阳论易以及于洪范五行五位五性五味然所谓五行其五味人皆可知独金曰从革从革作辛辛为辛辣使以金银铜銕百计鬻之不能辛也此虽细事然子朱子门人固尝以为问终不能析其为何如今已矣恨不能起襄阳于九原而质之呉人李君士明寄迹老子法中而嗜古好学出此卷以求题故粗书襄阳之为人而非敢及于读易也　宋米元章行书易説帖名贤题识项子京珍秘　其值三锭【真迹　按此迹亦见江村销夏录本文题识与此无异惟项氏标题其值三锭作其值六锭少不同耳廷博附识】
