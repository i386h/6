<!-- { "loadSidebar": true } -->
　　刘廷美上方游览图成化丙戌六月廿日同齐髙尚游上方偕行者东禅敬公江右春公皆能谈论释典脱略世事所以游必徧而酌必醉也暮归东禅宿敬公房余适徃相见复置酒邀月剧谈登临之乐因出留题絶句见示索予和之余虽不得陪游而闻胜事不觉逸兴飞动遂续貂二首博一笑明日　内翰如瓶亲家过而见之亦追和前韵一絶复各写图录诗留于东禅敬公所他日来游展而观之得不为良晤之谈柄云　自从身去五云边吴水吴山别十年闻说城西旧游寺萧条多少不如前　上方遥在白云边少小登临到老年昨日山僧得新句碧纱笼在旧房前　奉议大夫山西按察佥事奉　敇提督屯种致仕刘珏廷美识
　　奉题　衡山先生所藏宋克画竹　元运昔崩折龙蛇鬭中原矫矫云台器乗时欲飞翻濩落宇宙间空抱阴符言腾骧数枝竹洒笔披烦寃清风动林壑髙节贲丘园吁嗟盘彜切郁郁丹青痕斯人则已矣风流今尚存文君后来彦清世抱璵璠挥洒满天下词林避孤鶱骅骝稍弄辔凡马时惊奔南宫虽久芜百年心可论叱咤丈夫志吾将排帝阍　戊寅正月廿八日宠顿首顿首　按履吉生于宏治甲寅卒于嘉靖癸巳当正德戊寅履吉年才二十有五所书与吾家画增□□□□□□□太初笔法正同又见履吉听松赋一首作于正德甲戌比时年葢二十有一书法尚未成就乃征仲为之代笔或云出履吉手非也又见履吉送周太常德瑞一序作于嘉靖壬午【德瑞黙斋子也以任子为太常时履吉年二十九】全仿钟太傅宣示帖亦一竒也其前图引为张梦晋画较之周懋夫颇为胜之【今在邵僧弥家】
　　沈启南送张礼部企翺还朝　拂水朱旂映画窗官船催发皷长途笔砚无封事对写青山过大江又题画赠张工部企翺　石古苍苔合衣凉白羽轻人心正无事秋水亦同清木脱四五叶鸟鸣三两声山林与钟鼎各自不忘情　又虹桥别业为陈世本赋　名园緑水新分业买地虹桥似故居窗里碧纱笼野马案头青竹走书鱼诵声夜静兼邻织圃事春忙率子鉏市上开门亦堪隐酒垆何悔学相如
　　沈公济生洪武丁巳至景泰甲戌季秋三日为陈世本作雪景大幅时年七十有八又四年天顺戊寅为沈孟渊写西庄雅集图而杜东原为之作记亦名迹也
　　一曲阳春早为传东风冉冉物华迁梅花近水疑寒雪柳色当门弄晓烟论道昔看重戴席题诗今日乐尧年餐霞应接安期寿自适逍遥世外篇元旦次韵奉答征仲先生削正友弟唐寅草
　　鸟道挂松顶渔家留水心山光摇黯黯江气静沉沉吴郡唐寅画
　　山桃乱开红欲然我宜赏之无酒钱十常九事意不惬百又五日春堪怜谁家竹叶賖烂醉满眼花枝笑醒眠何消苦苦仰司业便可烧茶随玉川　无酒　沈周录与　征仲文学博笑
　　壬午中秋日见纸本设色髙彦敬山水一幅墨气淋漓笔法古雅云岁在庚子九月廿日为伯圭画春云晚霭图房山道人　收藏有蒋伯圭俞子中苏昌龄朱泽民姚叔雅九印是日又见沈启南防合纪异图卷画品髙逸题咏清真前后有钱仁夫祝希哲钱鹤滩桑民怿朱性父等题署诗防其诗皆和启南元韵而成收藏得地奕奕如新
　　赵荣禄三山秋爽图卷前有赵字方印大雅长印后有子昻二字楷赵氏子昻方印松雪斋长印其后有两贤诗云尺缣山谷势凌空寸管经营董巨中一代宗工记名姓道人原住水晶宫张谦骑鱼人去蜃楼空落日青铜灭没中莫向三山问今昔桑田原不是仙宫监修国史长史李泂敬题赵子昻水墨三山秋爽图卷全师董巨遗法详观笔趣葢晚岁杰作大饶元人格律不知者谓其或似梅华庵主殆非也大抵鉴家见精细山水树石便目为子昻手笔而未识此图之絶伦真食而不知味者矣余今僭评子昻真迹如幼舆丘壑则精而未神如鹊华秋色则神而未化必求神逸佳品惟此等足以当之一时压倒元白诚非过论歴数元人图画指葢不能多屈若秋爽卷清真萧洒卓荦不羣真吾家之墨皇也按子昻卷作于张受益家李溉之阅于赵仙游后细味两诗自见装成并识卷尾时崇祯丙子重阳日玉峯张丑书于米庵之南荣
　　兰香堂卷图咏　张企翺　题兰香堂用徐字韵　羡君辞藻类应徐云雾纷披露豁如刻刻撚须吟丽句时时纵目读残书兰香美室逾青琐菊蕋寒窗穿碧踈八斗才名今又见奚囊珠玉过黄初　吴邑奚昌次韵奉同　种玉良縁喜得徐佳儿才调似相如
　　下帷断手千秋业闭户潜心万卷书久识钻研成卓荦缘知潦倒不麤疎兰香小筑临江水素位行看赋遂初成化十年人日练水【李良】　防题三贤投赠先髙祖元素府君兰香堂卷后　筑室相传自执徐兰香披拂气纷如前人继序登科业后嗣惟存种树书志切猷为思奋迅心期闲旷得萧疎百年德泽栽培久五世萌芽复厥初　寓吴门元孙丑拜题【真迹】
　　余昔年在燕日见董北苑寒林钟馗距今二十七年矣甲子岁暮守岁东海上外孙陶震家戏拈笔画此图以继董北苑之意云洪武甲子十二月廿九日黄鹤山中樵叟王叔明题
　　六如真迹　茶灶鱼竿养野心水田漠漠树阴阴太平时节英雄懒湖海无边草泽深唐寅右画水墨绢本全学马和之真逸品也山头映带树腰清洒可爱惜孤树亭亭少映带之趣耳
　　韩干照夜白图白麻纸真迹前有宋髙宗标题吴説等评定本身上有南唐李后主题署及张彦逺米芾识尾贾似道印记后有危素揭汯等十二防原系韩存良太史收蓄今归之文氏
　　严持泰擕示唐子畏独乐图江山行旅二卷【按此条已刻书画舫今删】
　　钦叔文示余陈惟允慈母手中线小幅【按此条已刻书画舫今删】沈启南为刘廷美醉余写出小景清逸之极前后凡再题而诗句云米不米黄不黄葢卖弄之词本身上有陈一诗随山头髙下书之参差可喜惜上方贺感楼题头一纸今不存耳此画今在徐氏
　　唐子畏浅绛山水一幅题云仙杏花开女几山道傍流水碧潺潺心期欲到知何日况是邻逋剩有闲唐寅此画全仿李晞古略无周东邨笔法真絶品也此画今在李氏
　　汪邻几藏明贤画本凡百幅其最佳者莫如沈启南乔松峭壁图绢本大着色全师赵松雪下方人物极精与余家春草堂图笔法一类其唐子畏濶幅全师李晞古上有诗曰泉拖玉绠悬苍壁山削芙蓉蘸碧流光景无边谁领略吟翁日日坐源头吴郡唐寅画系浅绛佳本也其次则文仇合作仙山楼阁征仲主树石平逺实甫主界画人物精细之极又实甫采芝图全仿刘松年设色空灵人物奕奕有神四画大小髣髴乃装堂絶迹矣尤是画中精品末出子畏画红叶青山图小幅系早年诗画后有征仲古题咏允为品外之竒焉其他名笔尚多不悉记云尔
　　沈启南早岁山水一帧纸本水墨画颇苍古而诗笔秀美不让沈度乃竒迹也其题咏録后方　谁将水墨戏春风竹树人家市井通髣髴孙郎栖息处锦防泾上寺门东陶庵　心逺物皆静何须择地居赁畦还种药过市每巾车委巷藤梢乱幽窗竹色虚五禽多却老双鬓未应疎　叔善先生久索予拙恶兹慢作此并诗归之甲申夏孟沈周　辗破春云驾小车过桥因看竹交加寻君不用逢人问自有清风引到家草庭周琇　思邈移家住逺村板桥流水傍云根
　　杏花踏碎春风里日日轮蹄自到门　醉渔周本雨晴西郭谩将车草软轮轻一迳斜闻说丹丘在人世万花深处即仙家　沈召　细泉决决幽岩底野篠丛丛乱石中门巷日长春色閙斩新花柳自东风沈翊【真迹】
　　祝京兆精楷名画记计一百廿叶余京兆自有防足称神品又唐解元小画一幅其题咏云石齿潺潺潄碧流溪山日结树中秋野人亦有嚣嚣志不使长安尘上头唐寅二件皆拾遗人擕示也
　　唐子畏小画一帧精细之极绢本浅绛色上有诗云緑水红桥夹杏花数间茅屋是仙家主人莫拒看花客囊有青钱酒不賖唐寅其参笺衡山长謌全仿圣教序足称合作其词云斜日翻波山倒浸晚晴勾出西南胜絶岛双螺树色浮遥天一线鸥飞剩谁翦吴淞尺纸间唐君胸有洞庭山古藤危磴黄茆渚细草荒宫消夏湾我生无縁空梦堕三十年来蚁旋磨睡起窗前展画看恍然垂手矶头坐湖山宜雨亦宜晴春色笼葱秋月明知君作画不是画分明诗境但无声古称诗画无彼此以口传心还应指从君欲下一转语何人曽吸西江水征明题【真迹】

　　真迹日録卷五
