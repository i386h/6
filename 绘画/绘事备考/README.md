<!-- { "loadSidebar": true } -->
　　钦定四库全书　　　　　子部八
　　绘事备考　　　　　　　艺术类一【书画之属】提要
　　【臣】等谨案绘事备考八卷
　　国朝王毓贤撰毓贤字星聚镶红旗汉军官至湖广按察司陈鼎留溪外传记狱吏汪金章事称毓贤勤于吏治案无留牍则其人本以吏才见然是编即康辛未官按察使时所作乃又能留心于赏鉴第一卷为总论皆撮録诸家画法二卷至八卷则取古来画家姓名事迹以时代分序自轩辕至隋共为一卷辽金元共为一卷唐五代南宋眀俱各为一卷惟北宋家数繁多析为三子卷故总目虽分八卷其实乃十卷也其例每人各立小传而以诸书所载传世名迹附于其人之后大抵以张彦逺歴代名昼记夏文彦圗绘寳鉴为蓝本增广其所未备搜辑颇为详赡其中如穆天子传封膜昼于河水之阳郭璞注明云膜昼人名张彦逺误以昼字作画字遂称封膜为画家之祖并妄造璞注以实之毓贤乃沿袭其讹殊失于订覈又辽常思言人品画品并髙附见郭若虚圗画见闻志中诸书并佚其名此亦阙载至于明之画家仅据韩昂圗绘寳鉴续编所载迄正徳而止嘉靖以后竟不为采摭续添亦殊伤缺畧然前代如李嗣真释彦悰刘道醇之流往往分别品第时代混淆难于检核是书仿张夏二家旧例因时类叙一覧可知又芟汰繁冗易于寻讨虽多用旧文固不以递相祖迹为病矣乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书　　　　　子部八
　　绘事备考目録　　　　　艺术类一【书画之属】卷一
　　总论
　　卷二
　　轩辕
　　周
　　齐
　　秦
　　西汉
　　东汉
　　后汉
　　魏
　　吴
　　晋
　　宋
　　南齐
　　梁
　　陈
　　北齐
　　后周
　　隋
　　卷三
　　唐
　　卷四
　　五代
　　卷五【上】
　　北宋
　　卷五【中】
　　北宋
　　卷五【下】
　　北宋
　　卷六
　　南宋
　　卷七
　　辽
　　金
　　元
　　卷八
　　明








　　绘事备考原叙
　　余生平无大嗜好自公之余雅躭图画而尤悟画理之通于治理也昔贤谓画以成敎化助人伦穷神变测幽渺防最渊博且勿具论第观其因物赋形不胶成见秾纤旷宻随景设施为政者诚悟于此而类推之行乎其所不得不行止乎其所不得不止治不烝烝上古哉而操觚一道亦不异是然则画之理尚可通于文而为政者或等之彞器古翫虑轶于事而屏置之亦过矣画始轩辕时之史皇由周秦而汉源流弥盛至六朝唐宋与元而丹青能事防侔天地专门大家莫能殚述如南齐髙帝之名画集梁武帝之昭公録谢赫之古画品録孙畅之之述画记姚最之续画品沙门彦悰之画后品张懐瓘之画断李嗣真之后画品録韩干之杂色骏骑録张璪之绘镜顾况之画评刘整之续画评毛惠逺之装马谱裴孝源之贞观公私画史窦之画録拾遗吴恬之画山水録朱景之唐朝名画録张彦逺之歴代名画记沙门仁显之广画新集辛显之益州画録宋迪之竹牕画品王诜之丹青别纪僧巨然之画薮吴元瑜之画纪闻壬端之续画史牛戬之画评张敦礼之闗辅小録李景孟之书画渊薮扬补之之南唐画舫陈容之画藻徐铉之江南画録拾遗胡峤之广梁朝画目黄休复之总画集郭若虚之图画见闻志夏文彦之图绘寳鉴邓椿之画继米芾之画史胡焕之宣和画谱又亡名氏僧繇録一卷画説文一卷名画猎精録二卷梁朝画目一卷江南画録二卷皆纪歴来作者姓名爵里与源流同异间及生平嘉言懿行使后学有所稽考然就时论世各囿所闻一脔半豹苦其未备内惟夏氏图绘寳鉴张氏歴代名画记二书搜罗颇富足称大观而名画记则唐大厯以后鲜有述者寳鉴亦止于元而韩昂又续以有明诸君子自洪永以迄正徳然鲁鱼亥豕类多传讹袭舛且或一人而先后互见一事而彼此互传或祖孙父子之倒置或吴魏齐梁之错编或详江左而畧中原或昂山林而抑轩冕甚至六朝隋唐之得盛名彰彰史册者强半仅书姓氏不置一词而诸家画苑之载有传世画品者亦俱删抹不録余每抚卷太息思一厘正补缀而南辕北辙未遑也嵗在庚午承乏楚臬憬然思所以仰承
　　圣天子刑期无刑之意而督抚两台又昕夕提命事事有所矜式葢及期而庶防政通人和焉爰于聴谳之暇折衷诸书删其繁复订其谬悮补其漏脱而诸画之流传可考者俱附载姓名爵里之后若世所艳传而画苑诸书顾无所考见者宁阙以俟后之君子亦存疑存信之意也明自世宗以至启祯名作林立迨至
　　本朝人文川岳图画星云上而岩廊硕彦黼黻
　　皇猷下而泉石英才恢张万彚直可追踪顾陆讵止方驾徐黄特以耳目方新见闻未备惧涉挂一漏万之讥当于是书告成之后广为谘询以补有明中叶以后之所未备而另纂
　　皇清开国画统一编俾览者如登羣玉之山入万花之谷有奇必露无美不呈虽不敢云成教化助人伦穷神变测幽渺然因是编而思作者因物赋形随景设施之妙以施之于有政行乎所不得不行而非有适也止乎所不得不止而非有莫也文章政事且借是而同悟其源之一矣龟字効灵龙图启瑞岂偶然哉剞劂既竣顔曰绘事备考虽然考何易言备也繁复谬误渗脱之讥固知其不免也夫
　　康熈三十年辛未孟秋三韩王毓贤题







　　钦定四库全书
　　绘事备考卷一
　　湖广按察使王毓贤撰
　　画法
　　画有六法一曰气韵生动二曰骨法用笔三曰应物象形四曰随类傅彩五曰经营位置六曰传模移冩六法精论万古不移然而笔法以下五者可学而能至于气韵必属生知既不可以巧宻得复不可以嵗月到惟在黙契神会防于自然而已故气韵生动出于天成人莫窥其巧者谓之神品笔墨超絶傅染得宜意趣有余者谓之妙品得其形似而不失规矩者谓之能品尝观往古名迹多出轩冕才贤岩穴上士依仁游艺探赜钩深风雅匠心一寄于画品既髙矣气韵安得不髙气韵髙矣生动在所必至故谓神之又神而极其精能焉凡画必周气韵始为证道不尔虽竭巧思止同俗艺师既不能授之于弟父亦安能传之于子断自天机非闗人事者也又如道法相传谓之心印心本道源涉想成迹迹与心合是之谓印爰及万法縁虑施为随心所合皆得名印矧书画发之于心思托之于毫素非印而何道法存乎体用疎宻书画本乎气韵髙卑夫画犹书也扬子曰言心声也书心画也声画形而君子小人见矣
　　笔意
　　气韵生于匠心神彩彰于用笔则用笔之难槩可知矣考镜前贤惟王献之能为一笔书陆探微能为一笔画葢无一粟之殊一尘之染而后一笔可就也用笔之法自始及终连绵相属气脉不断意存笔先笔周意内画尽而意在象应而神全是以神闲意定则思不竭而笔不困也昔宋元君将画众史毕至受揖而立伸纸和墨在外者半一史后至儃然不趋受揖不立回翔就舎使人视之方解衣防礴元君曰可矣此真能画者也故画有六要一曰气韵兼力二曰格制俱老三曰变异合理四曰彩绘有泽五曰去来自然六曰师学舍短又有六长麤卤求笔一也僻涩求才二也细巧求力三也狂怪求理四也无墨求染五也平画求长六也亦有三病曰板曰刻曰结板者腕弱笔痴全亏取与物状平褊不能圜混也刻者运笔中疑心手相戾勾画之际妄生圭角也结者欲行不行当散不散似物凝碍不能流畅也茍能综其所要用其所长去其所病斯得之矣若未穷三理徒举一隅画者既不留心观者谁当拭目总而论之大抵气韵髙笔画壮则愈玩愈佳其格凡豪弱者初观纵似可采久之还复意怠矣
　　赏识
　　看画如看美人其丰神韵致有在肌体之外者今人看古迹必先求形似次及傅染而后攷其事实殊非赏鉴之法也昔米元章有言好事与赏鉴家自是两等家业优饶循名好胜遇即收置不辨异同此为好事若夫赏鉴则天性髙明多阅传纪或得画意或自能画毎觏卷轴辨晣秋毫援证其迹而研思极虑焉如对古人如尝异味竭声色之奉不能夺也斯足以为赏鉴矣看画之法不可偏执一见前贤命意立格各有其道或栖心尺幅之中或防神六合之外一皴一染皆有源委讵可囿吾所见律彼诸贤乎古人笔法详明意思精到初若率易久觉深长今人虽亦缜宻细玩不无拟议也御题诸画真伪相杂往往有当时名手临摹之笔尝观秘府所藏摹本其上悉题真迹明昌所题尤多具眼自能辨之至于绢素新旧一览可知唐绢麤厚宋绢轻细尺寸不容稍紊然又当验之于墨色名笔用墨透入绢缕精采毕现卑弱者尽力仿效终不能及粉墨浮于绢素之上神气枯寂矣惟古人画藁谓之粉本前辈多珍藏之以其草草不经意处自然神妙宣和绍兴间储积最富识者固宜留意也灯下不可看书筵前醉后亦不可看画有卷舒侵涴之虞极为害事
　　优劣
　　佛道人物士女牛马今不及古山水林石花竹禽鱼古不及今何以明之如顾恺之陆探微张僧繇吴道子与阎立本兄弟皆纯正雅重妙出天然吴生之作为万世法号曰画圣而张萱周昉韩干戴嵩辈气韵骨法亦复出人意表后之学者终莫能及故曰今不及古至于李成闗同范寛董源之妙品徐熈黄筌黄居寀之神品前既不借师资后亦无能继者借使二李三王之俦更起边鸾陈庶之伦再生更将何以措手于其间哉故曰古不及今夫顾陆张阎体裁各异张周韩戴理致俱优昔贤论之详矣惟吴道子独称画圣才全法备无愧斯言由近而约举之气象萧疎烟林清旷毫锋颖脱墨采精微者营丘之制也石体坚凝杂木丰茂台阁典雅人物庄严者闗氏之风也峯峦浑厚格局沈雄抢笔俱匀人物皆质者范氏之作也皴法古隽傅彩清和意趣髙闲天真烂漫者董氏之踪也语云黄资富贵徐制野逸此非专言厥体葢见闻所习得之于心而应之于手耳筌与居寀始事孟蜀为待诏入宋为宫赞给事禁中多冩珍禽瑞鸟琪花文石徐熈江南处士志节髙简多冩浦云汀树芦鴈渊鱼二者春兰秋菊各极一时之胜俱享重名于后世未可轩轾论也援今证古迹着理明观者庶辨金鍮得分玉石焉
　　楷模
