<!-- { "loadSidebar": true } -->
　　上古之世巢居穴处未有宫室即茅茨土堦足以蔽风雨而已后世乃为楼观台榭以为防览登涉之地璇题玉衡星房月馆循名覈实踵事増华而俭朴之风邈焉然儒者得一畆宫居之竹篱茅舎自若也夫宫室之兴义取易之大壮阶戺有等台门有制黄阁朱闳之节虽贤者不容稍紊画者于此经营讵可孟浪从事一防一画必合凖绳分瓦寸椽动遵规矩视他画为尤难故自晋宋迄于梁隋未闻作者有唐三百年下至五代仅一衞贤以画宫室得名卷轴亦不多见洎宋朝郭忠恕出然后屋木之法大备柱斗檐牙锱铢无失一时皆盛称之要其指归视贤等耳固不能有所加也忠恕如此其他可知若夫刳木为舟剡木为楫车舆之制涉于度数者各自有法与宫室同求其深合规矩准绳之中最为难得游于规矩准绳之内而不为所窘舎郭忠恕之外指亦不多屈焉后之作者如王瓘燕文贵王士元辈非不可贵然而愈趋愈下矣
　　山水
　　岳镇川灵海涵地负本造化之神明极阴阳之显晦规摹万里之逺形容尺幅之间非其胸中素有丘壑发于性情者未易落笔也自唐至宋以画山水得名者多不出于画家而特着于缙绅士大夫岂山林秀逸之气反萃岩廊之上乎亦尝攷而论之矣大抵当时所作专尚气韵则笔法或疎笔法遂工则位置或失兼众妙而有之世葢难其人焉夫萧瑟嶒嗜之者少昔贤以泉石膏肓烟霞痼疾为幽人隠士之归若使诸画家尽冩山水求悦时人之目吾正恐其未必然也又何怪于作者之寥寥乎至唐之李思训卢鸿王维张璪五代之荆浩闗同辈不独画品最优而且人品超卓俱不可及宋之李成虽师荆浩然格法严备气韵宏逺欲过其师健笔髙风直追王李矣他如范寛郭熈王诜之流画法各自名家亦皆得其一体惜乎止登堂域未窥壸奥拟之同时作者则为杰出约而计之始唐终宋数百年间専精山水凡四十余人竒正相生瑕瑜互见求其尽善尽美之伦指不多屈有以工而失之者周曽李茂是也有以拙而失之者商训是也山水之难如此
　　制作
　　凡辨古画及收置名迹欲为裱挂者当先审其大小濶狭品类相近然后装堂遮壁庶防上下停匀其未开脱者不必裱背如果不佳揭裱一次可矣葢人物之精神花鸟之秾艳山水之墨气俱在浅深浓淡之间裱一次壊一次揭裱愈多或至全失也裱画不须用绢补破处则用之绢新时虽佳久而新旧相抵则于不破处反破大是可惜至于纸上书画更不当用绢背即熟绢亦不可用以其性硬与纸相摩久之纹缕皆成绢纹矣甚者横卷直裂直幅横裂各随轴势开断散亡益可虑也
　　装潢
　　晋代以前装潢未着至刘宋时范晔始有其制其后徐爰虞龢徐僧权姚懐珍辈皆装潢妙手也凡煑糊必去筋滓稀缓得宜搅之不停自然调熟又当入少细研薰陆香末可以辟蠧用时稍加白蜡和之文致润宻舒卷自如大抵裱背装潢须乗时令阴阳之气辨燥湿之宜选择既精珍藏必久一嵗之中秋为上春次之夏为下凡溽暑之际切勿装裱不特纸绢失性亦且顔色易凋裱古绢画先用皂荚清水渐渍于平案之上扞去尘垢画复鲜明色泽不变补缀擡筞以油绢衬之直其边际宻其隟缝端其经纬就其形制拾其遗脱厚薄均调润洁平穏然后用镂沈檀为轴首或裹鼊束金为饰皆可若求香洁去虫则白檀其最也小轴用白玉为上水晶次之琥珀又次之大轴用杉木漆头轻圆最妙前代多以杂寳为饰易于剥坏故贞观开元中内府图书一例用白檀身紫檀首诚有见乎此也裱面绫锦当随时尚用之
　　格式
　　大整幅上引首三寸下引首二寸
　　小全幅上引首二寸七分下引首一寸九分经带四分上裱除打擫竹外净一尺六寸五分下裱除上轴杆外净七寸
　　一幅半上引首三寸六分下引首二寸六分经带八分双幅上引首四寸下引首二寸七分上裱除打擫竹外净一尺六寸八分下裱除上轴杆外净七寸三分两幅半上引首四寸二分下引首二寸九分经带一寸二分
　　三幅上引首四寸四分下引首三寸一分经带一寸三分
　　四幅上引首四寸八分下引首三寸三分经带一寸五分
　　横卷裱合长一尺三寸【髙者用全幅】引首濶四寸五分【髙者五寸】以上格式止就画藻画通名画记所载六朝及唐与宣和内府成欵大槩耳至髙宗绍兴定式已有増减而明自宣宗以后格愈精式愈雅不独御府装潢金题玉躞度逾前代即士大夫家贉裱寻常卷轴亦皆有体有裁斟酌尽善矧今日之事事美备毫发无憾乎太羮酒姑存之以不忘所自云耳
　　绘事备考卷一
<子部,艺术类,书画之属,绘事备考>
　　钦定四库全书
　　绘事备考卷二
　　湖广按察使王毓贤撰
　　轩辕时
　　史皇黄帝之臣也与苍颉同时创制垂法体象天地文字见而图画生焉功侔造化故以为羣工之冠周
　　封膜穆王时人郭璞云封姓膜名也善画见穆天子传
　　齐
　　敬君者善画齐王起九重台召敬君画之久不得归因思其妻乃画妻像与之相对齐王知其美与钱百万而纳之事具刘向説苑
　　秦
　　烈裔蹇涓国人秦皇二年本国献于朝口含丹青喷壁成龙以指歴地悉如绳界转手方圆皆中规矩方寸之内五岳四渎备焉尤善画鸾凤轩轩然若欲飞去见王子年拾遗録
　　汉
　　毛延寿杜陵人　陈敞安陵人　刘白新丰人　龚寛洛阳人　阳望下杜人　樊育长安人　以上六人并永光建昭中画手元帝时后宫既多乃使画工图其状按图召见诸宫人竞赂画工以钱王嫱貌独美意不茍求工人图之遂极寝陋帝不知也及匈奴和亲帝阅诸图以昭君行陛辞日见其貌美甚悔之第籍已定不欲失信于外竟遣之因按诛画工籍其家资皆巨万焉延寿画人物老少美恶咸得其真陈敞刘白龚寛并工牛马而人物不及延寿阳望樊育亦善画精于布色
　　东汉
　　赵岐字邠卿京兆长陵人多才艺而善画自为寿藏于郢城画季札子产晏婴叔向四人居宾位自居主位各系以赞建安中官至太常卿见范晔东汉书
　　刘褒桓帝时人画云汉图见之者欲热又画北风图见之者欲寒官至蜀郡太守见张华博物志
　　蔡邕字伯喈陈留圉人工书画善鼔琴建宁初为郎中校书东观刋正六经文字书于太学灵帝诏邕画赤泉侯五代将相于省中【杨喜震叔节赐彪也】复命赞而书之时称三美歴官左中郎将封髙阳乡侯见东观汉记
　　张衡字平子南阳西鄂人性明悟晓天象有过人之才而善画建州浦城山有兽名骇神豕身人首百畏之常出水边平子往图其像兽匿不出或云畏人冩貌故也因去纸笔而兽果出平子拱手不动潜以足指画之深肖厥状遂名其地为巴兽潭见郭氏异物志
　　刘旦　杨鲁　并光和中画手待诏尚方尝画于洪都学见谢承后汉书
　　后汉
　　诸葛亮字孔明南阳人相昭烈后主封武乡侯諡忠武按常璩华阳国志云亮以南之俗难化因画图赐之诸累世珍防
　　诸葛瞻字思逺丞相忠武侯之子善书能画为侍中仆射军师将军
　　魏
　　少帝曹髦字彦士东海定王霖之子初封髙贵乡公后即帝位甘露五年卒于成济之难帝幼好学善书画诸谱阙而不载张彦逺名画记始表而出之画之传世者
　　祖二疏图一　　　　盗跖图一
　　新丰放鸡犬图一　　黄河春涨图一
　　杨修字徳祖华阴人有俊才为丞相主簿与陈思王友善武帝以其多智又袁氏之甥也故恶之修善画见魏志画之传世者
　　吴季札像一　　　　西京图一
　　严君平像一
　　桓范字元则沛国龙亢人少以博学称号为智囊善丹青仕汉为羽林左监入魏拜大司农
　　徐邈字景山燕国蓟人性嗜酒而善画顔光禄所谓魏元阳之射徐侍中之画是也初魏明帝防洛水见白獭爱之而不可得邈适醉乃启曰獭嗜鰿鱼因画板作鰿鱼置岸侧羣獭竞出遂捕得之帝叹曰卿画何其神也歴官侍中司空封都亭侯諡曰穆见魏志吴
　　曹不兴吴兴人以画名于时孙权使画屏风笔误防墨就成蝇状权疑其真以手弹之吴有八絶不兴其一也赤乌中青谿赤龙见冩献孙皓皓送秘府后宋文帝时天旱取画龙置水傍云雾顿起应时雨足陆探微观之叹其神妙谢赫云不兴之迹世不多见今秘阁内一龙头而已寻其风骨擅名不虚洵第一品也画之传世者
　　兵符图一
　　吴王夫人赵氏丞相达之妹也能书善画奇巧无双又能于指间织丝为龙凤之锦宫中号为机絶又于方帛之上绣成五岳及列国地形时人号为针絶孙权尝叹蜀魏未平思得善画者往图山川险易之势夫人因进所冩江湖九州山岳图权深异之见王子年拾遗録
　　晋
　　明帝讳绍字道防元帝长子幼颖异有日近长安逺之对及长善书画精识鉴尤工佛像蔡谟集云帝画佛于乐贤堂经歴寇乱而堂独存显宗着为颂焉画之传世者
　　风图一　　　　　瀛洲图一
　　列女图一　　　　　洛神赋图一
　　穆王宴瑶池图一
　　荀朂字公曽颍川人多才艺善书画仕魏为大将军掾入晋为侍中中书监封济北侯赠司徒諡曰成初钟会诈作朂书从朂母取寳劒朂恨之会兄弟方造宅极宏丽工甫毕朂潜往画其父太傅繇像于壁会入门见之感恸防絶因废宅不居朂之画亦会书比也见魏志及世説
　　张墨气韵澹逺与荀朂齐名
　　衞协与张墨并为画圣顾恺之论画云上林苑图协最得意笔也同时作者亦自以为不可及七佛图大列女图奇伟而有情致毛诗北风图巧宻而有才思均为杰作谢赫云古画多畧至协始精六法称美备焉画之传世者
　　卞庄子刺虎图一　　髙士图二
　　王廙字世将琅琊临沂人善属辞工书画过江后品为第一元帝时官左将军封武康侯镇军谢尚在武昌昌乐寺造东塔司空戴渊复造西塔并请廙画众妙毕臻终平南将军荆州刺史赠侍中画之传世者狮子击象图一　　　鱼龙戯水图一
　　王羲之字逸少廙从子也风格标举迥异时流书法既为古今之冠冕丹青亦妙絶当世歴官右军将军会稽内史赠金紫光禄大夫有杂兽图临镜自写真图及扇上画小人物
　　王献之字子敬右军之子少有盛名风流蕴借书草书得父笔法尤善丹青桓温尝请画扇误落笔就成乌駮防牛精妙无比因书防牛赋于扇上义熙中犹有见之者官至中书令赠侍中特进光禄大夫太宰諡曰宪
　　康昕字君明义兴人书类子敬亦似羊欣尝潜易子敬所题方山亭壁子而子敬不能辨也画法亦妙官临沂令
　　顾恺之字长康小字虎头晋陵无锡人博学有才气画入神品笔法如春蚕吐丝初见甚平易细视之六法兼备傅染以浓色微加防缀不求晕饰当时谓之三絶画絶才絶痴絶也仆射谢安见恺之画叹曰自生人以来得未曽有张懐瓘曰顾公运思精微襟灵莫测虽寄迹翰墨其神气飘然在烟霄之上不可以图画间求也其推重如此官至散骑常侍画之传世者净名居士图一　　　古贤图一
　　夏禹治水图一　　　斵琴图一
　　春龙出蛰图一　　　牧羊图一
　　三天女美人图一　　女史箴图一
　　黄初平牧羊图一
　　夏侯瞻工于画虽气韵不足而精宻有余
　　温峤字太真太原祁人秀朗有才鉴而善画明帝时官平南将军江州刺史赠侍中大将军追封始安公諡曰忠武
