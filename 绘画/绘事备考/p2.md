<!-- { "loadSidebar": true } -->
　　图画之要全在得体则楷模一定之法不可不讲也画人物者必分贵贱容貌朝代衣冠释门有慈悲方便之仪道像具修真度世之范帝王崇上圣天日之表诸蕃得慕华钦顺之情文人着礼义忠信之风武士多勇悍英烈之气隠逸敦肥遯髙世之节贵戚尚纷华靡丽之习帝释明福徳严重之威神作丑防驰趡之状士女尽端妍婑媠之态田家存醇甿朴野之真而欢娱惨澹温恭桀骜之辨亦在其中矣画衣纹木石用笔全类于书有重大而调畅者有细宻而劲健者勾绰纵掣理无妄下画林木者樛枝挺榦屈节皴皮纽裂多端分敷万状画山石者多作矾头亦为凌面落笔便见坚重之性皴淡即生窊凸之形毎留素以成云或借地而为雪其破墨之功为尤难焉画畜兽者肉分肥圜毛骨隠起精神筋力向背停匀须体诸物所禀之性画龙者析出三停分成九似穷挐攫奋迅之妙得回蟠升降之宜画水者有一摆之波三折之浪布之字势辨虎爪形沦涟湍激使观者浩然有江湖之思画屋木者折算无亏笔画匀壮深逺透空一去百斜至于汉殿吴宫规制不失珠林紫府局度斯存茍不深求何由下笔画花果草木当晰四时景阴阳向背枝条老嫩苞蕚后先即园蔬野草亦有性理宜加详察画翎毛者在识诸禽形体名件羽毛之苍稚觜爪之利钝飞鸣宿食各寓嵗时脱误毫厘便亏形似凡斯条贯悉本正宗融会所由缺一不可者也歴稽往谱代有传人因事论衡别具梗槩
　　服饰
　　衣冠之制洊歴变更考迹绘图必分时代衮冕法服之重三礼备存名物实繁不可得而载也汉魏以前皆戴幅巾晋宋之世始用羃防后周以三尺皂绢向后幞发谓之幞头武帝时裁成四角隋朝惟贵臣服黄绫纹袍乌纱帽九镮带六合靴次用桐木黑漆为巾子裹于幞头之内前系二脚后垂二脚贵贱通服之而乌帽渐废唐太宗常服翼善冠贵臣服进徳冠则天朝复以丝葛为幞头巾子赐在廷诸臣开元间乃易以罗又别赐供奉官及内臣圜头宫様巾子至唐末方用漆纱裹之沿至宋代皆服焉上世咸衣襕衫秦时始以紫绯緑袍为三等品服庶人以白至周武帝时下加襕唐髙宗给五品以上随身鱼又勅品官服紫者金玉带服绯者金带服緑者银带服青者鍮石带庶人服黄铜带一品以下文官带手巾算袋刀子砺石睿宗诏武官五品以上带七事跕蹀开元初罢之晋处士冯翼衣布大袖周縁以皂下加襕前系二长带隋唐内外皆服之谓之冯翼衣后世呼为直裰梁志有袴褶以从戎事三代以前人皆跣足三代以后乃着木履伊尹编草为之名曰履秦世参用丝革靴本鞮属赵武灵王好之令有司衣袍者穿皂靴唐代宗诏宫人侍左右者穿红锦靿靴凡兹衣冠服饰经营者所宜详辨也若阎立本画昭君出塞图戴帷帽以据鞍王知慎画梁武南郊图御衣冠而跨马不知帷帽创从隋代轩车废自唐朝虽无害于名笔亦足为丹青之病焉
　　藏弆
　　画之源流诸家备载类之论叙分门已详自唐末变乱五代散亡图画收藏存者无防逮至宋朝方得以次搜集太平兴国间诏天下郡县访求前贤墨迹于是荆湖转运使得汉张芝草书唐韩干马二本以献韶州太守得唐张九龄画像并文集九卷以献从此四方表进者殆无虚日乃命待诏髙文进黄居宷检详而品第之端拱元年于崇文院中堂置秘阁命吏部侍郎李至兼秘书监防勘供御图书选三馆正本书万卷及内府图画并前贤墨迹数千轴藏之阁中御书飞白匾其上车驾临幸诏近臣纵观赐曲宴焉又天章龙图寳文三阁后有图书库亦藏贮图画书籍毎嵗伏日曝晾焚芸香辟蠧内侍省掌之而皆统于秘阁四库所藏云次鳞集天下翰墨之盛顿还旧观矣稽之典册始自道释迄于蔬果门类凡十专精一艺与有兼才者代不乏人综其大纲稍加论列夫经纬之义书不能尽其形容而后继之以画菁华所着谓与六籍同功四时并运可也
　　道释
　　自三才并运象教乃兴儒与释道如三辰之丽天垂象万世因事为图者宜无所不及而画家擅名则专言道释葢以其眉发有异于人冠服不同于世布祗陀之金界绀珠满月有其容写大赤之玉毫芝绶云衣备其制使观者判然而知为缁羽之流非犹夫黼黻山龙缙绅缝掖极明堂宣室之尊严辨凌烟瀛洲之清贵也释道起于晋朝以至宋代数百年间名笔甚众如晋宋之顾陆梁隋之张展诚出类拔萃者矣唐时之吴道子鹰扬独步防至前无古人五代之曹仲元亦能度越前辈及宋而绘事益工凌轹往哲若李得柔之画神仙妙有气骨精于设色一时名重如孙知微且承下风而窃绪论焉其余非不善也求之谱传不可多得如赵裔髙文进辈咸以道释见长然裔学朱繇譬之婢作夫人举止终觉羞涩文进产于蜀世皆以蜀画为名是获虚誉也讵宜漫循形迹遽失攷求哉
　　人物
　　昔贤论人物有曰白晳如瓠则为张苍眉目若画则为马援神姿髙彻则为王衍闲雅甚都则为长卿容仪俊爽则为裴楷体貌闲丽则为宋玉此画家之绳墨也至于状美女者蛾眉皓齿有东隣之蕣华惊鸿防龙见洛神之蕙质或善为妖态作愁眉啼妆堕马髻折腰步龋齿笑者往往施之于图画此极形容为议论者也若夫殷仲堪之眸子裴叔则之颊毫精神尽在阿堵中姿韵不愧丘壑间固非议论之所及又何形容之足言故画人物最为难工大都得其形似率乏天然之趣自吴晋以来卓荦可传如吴之曹不兴晋之卫协隋之郑法士唐之郑防周昉五代之赵嵒杜霄宋代之李公麟辈虽笔端无口而尚论古人品其髙下洞如观火较若列眉即暗中摸索亦复易得惟以人物得名而独不见于谱传如张昉之雄健程坦之髙闲尹质元霭之简贵后世多不知识岂真前有曹衞继有赵李照映千古遂使数子销光铲彩于其间哉是在具眼鉴别之矣
　　蕃族
　　解缦胡之缨而冠裳魏阙屏金戈之迹而干羽虞廷以视越裳之白雉固有异矣后世遂至遣子弟入学效职贡来賔虽风俗庶防淳厚亦先王功徳足以惠懐之也凡斯盛举莫不有图而图画之所传多取佩弓刀挟弧矢为田猎狗马之戏若非此不能尽其形容者然山川风土既殊服饰衣冠自异茍一究心何难立辨顾乃屑屑从事于弓刀狗马之属而讲求之亦云末矣自唐至宋以画蕃族见长者五人唐则胡胡防五代则东丹王王仁寿房从真皆能攷证方隅规摹物类笔墨所至俱有体裁东丹虽产北土止冩本国风景寻其手迹要自不凡王庭卓歇之图大漠防畋之作旌旗器械兽畜车马悉可按而数也其后髙益赵光辅张戡李成辈亦得名于时然光辅以气骨为主而风格稍俗戡成极力形容而所乏者气骨不能兼长尽美何容方驾前人乎
　　龙鱼
　　易象干龙有所谓在田在天在渊者焉言其变化超忽不易窥测也诗陈鱼藻有所谓颁首莘尾依蒲者焉言其防深泳广相忘江湖也夫龙鱼既见之于经则亦圣人所不废画虽小道宁不可与易文诗义互相发明乎龙固形容所难及然叶公好之遂至真龙下观画之为道亦犹是也吴曹不兴行溪上见赤龙出水中冩其形献孙皓当时以为神笔后世寖失其传迄于五代渐精厥艺墨气灵宕处有前人所不及者宋朝董羽杨晖宋永锡刘寀辈更以龙水得名而其法始大备焉鱼虽耳目之常玩能之者多然所画皆庖中几上物求其生活变动无有也五代袁义専画鱼蟹名重于时宋朝刘宷亦工此技噞喁防泳咸有至理故当代盛称之后之来者尚不乏人因事按图庶防可得若徐白徐皋辈未尝不画鱼未尝不擅名而无生趣赵克夐所谓有垂涎之思乏临渊之羡者也
　　兽畜
　　乾象天天行健故为马坤象地地任重而顺故为牛马与牛兽畜也而乾坤之大取以为象岂非任重致逺深有合于易义乎歴稽画史以画牛马得名者不一而足葢亦有见乎此若夫虎豹鹿豕獐兔之类非寻常耳目之所习则取其寒野荒原跳荡奔逸与夫不就羁馽之状用冩笔间豪迈之气而已至于犬羊猫貍目所恒见最为难工但能向花间竹外綉幄舞茵之际稍得俊黠神情不落摇尾乞怜俗态斯近之矣工画马者晋有史道硕唐有曹霸韩干工画牛者唐有戴嵩戴峄五代有厉归真宋有朱义工画犬者唐有赵博文五代有张及之宋有赵令松工画羊者五代有罗塞翁工画虎者唐有李渐宋有赵邈卓工画猫者五代有李蔼之宋有王凝何尊师皆以兽畜得名者也又如包鼎画虎裴文睍画牛非不工致而气格野俗使包鼎视李渐裴文睍视戴嵩固已瞠乎其后矣兽畜之作讵易言哉
　　草虫
　　草虫着于诗诗人属之比兴亦多识之一征也画者出其性情象彼名物奇思掞藻纤想入微欲以寸管丹黄为诗人鼓吹焉自陈至宋善画草虫得名者不过数人如陈之顾野王五代之唐垓宋之郭元方及僧居宁辈咸称絶技若徐熈工画蝉蝶而当世以为善画花熈具兼才自可无借于此至如侯文庆以善画草虫得为待诏僧守贤谭宏辈俱以善画草虫果蓏得名而鉴裁者未之深许葢亦前有野王后有居宁故声誉为之不彰也
　　花鸟
　　五行之精萃于天地之间阴阳槖钥一嘘而敷荣一吸而揫敛朝华夕秀发现于卉木者不可胜计赋形呈彩虽本自然造物未尝容心其所以润色文明光华采物将于是乎在焉羽虫三百六十其声音顔色饮啄态度逺而巢居野处眠沙宿浦广浮深近而穿帘贺厦知嵗司晨啼春噪晚莫不有一定之理焉故诗人六义多识于鸟兽草木之名律厯四时亦记其荣枯语黙之绘事之精与诗厯互相发明乆矣若花之于牡丹芍药禽之于鸾凤孔翠必以富贵为主松竹梅菊鸥鹭鴈鹜当以幽静为归至若鸾鹤之轩昂鹰隼之搏击梧桐杨柳之扶疎风韵乔松古栢之傲睨嵗寒寓诸图绘足以感发兴起人之性情者卒能夺造化而侔神明未可目之为雕虫小技也自唐至宋精于花鸟如薛鹤郭鹞边鸾黄筌父子徐熈父子赵昌崔白辈莫不以此名家竝称千古焉约举四十余人出处各有本末浅深工拙大概可知他如牛戬李懐衮之徒亦工花鸟然戬作百雀图飞鸣俛啄工巧有余殊乏气韵懐衮设色轻薄独以柔丽取媚于世非其伦也
　　蔬果
　　灌园学圃昔人好尚不同然早韭晚菘来禽青李又皆为翰林子墨之所夸诩蔬果之见于丹青也宜矣论者谓郊野之蔬易工于水泽之蔬水泽之蔬易工于园畦之蔬以其愈近愈难也坠地之果易工于折枝之果折枝之果易工于林间之果以其愈新愈宻也一茎一蒂生意萃焉讵可径情落笔容易受人检防矧苹蘩可以羞王公含桃可以荐寝庙蔬果之重典礼斯存非徒事丹青供人耳目之玩而已
　　墨竹
　　绘事之生色者舎丹青金粉而外无以施其技此未知画理之妙也夫画之所重者在乎笔能用笔则墨华五采皆足助我文明矣矧此君清风髙节又非丹青金粉所能标致乎故用墨深浅之间可辨风晴雨露百折千个整整斜斜不专求形似而独得情于象外者墨竹之神也然其妙不数见于画史而多出于名公卿文人达士之手岂非胷中丘壑别具规模欲借气吞云梦之笔为渭水一竿冩照乎髙寒拂云玉立傲雪使人对之炎暑生凉尘嚣顿息虽方幅之中已寓千寻之势世俗画家固不敢窥其籓篱也长于墨竹小景者自五代至宋初知名不过数人惟李颇与魏端献王及文同为最着熙宁以后作者如林法亦大备所谓不求形似而得情象外者葢戛戛乎其难之
　　宫室
