<!-- { "loadSidebar": true } -->
    唐德州刺史王倚家，有笔一管，稍粗于常用笔管，两头各出半寸已来，中间刻《从军行》一铺，人马毛发、亭台远水，无不精绝，每一事刻《从军行》诗两句，若“庭前琪树已堪攀，塞外征人殊未还”是也，似非人功。其画迹若粉描，向明方可辨之，云用鼠牙雕刻。故崔铤郎中《文集》有《王氏笔管记》，体类韩退之记画。倚之子绍孙，博雅好古，善琴阮，其所居乃卢氏旧宅，在洛中归德坊南街。厅屋是杏木梁，西壁有韦郎中画散马七匹，东壁有张长史草书数行，长史世号“张颠”。宅之东果园，《两京新记》所载，是马（校，汲本作“为”）周旧宅。
    ○赵岩
    梁驸马都尉赵岩，酷好绘事，兼闲小笔。偶唐末乱世，独推至鉴。人有鬻画者，则必以善价售之，不较其多少，繇是四远向风抱画者，岁无虚日。复以亲贵擅权，凡所依附，率多以法书名画为贽，故画府秘藏图轴，仅五千余卷，时称盛焉。假日亦多自仿前贤名迹，动（校，汲本作“勒”）成卷轴。每延致艺士，辐凑门馆，各取其所长而厚遇之，然多不迨已也，亦未始面加雌黄，荒浅甚者，自惭而退。食客常至百余人，其间亦多琴棋道术高雅之流，时衣冠士族，尚有唐之遗风也。以画见留者，惟胡翼、王殷二人而已。尝令胡翼品第画府之优劣，中品已下，或有未至者，即指示令医去其病，或用水刷，或以粉涂，有经数次方合其意者，时人谓之赵家画选场。其精别如此（愚谓天水用适一时之意则已，果然数以粉涂水洗，则成何画也）。
    ○刘彦齐
    梁千牛卫将军刘彦齐，善画竹，为时所称。世族豪右，秘藏书画虽不及天水之盛，然好重鉴别，可与之争衡矣。本借贵人家图画，臧赂掌画人私出之，手自传模，其间用旧衤票轴装治，还伪而留真者有之矣。其所藏名迹，不啻千卷，每暑伏晒曝，一一亲自卷舒，终日不倦。能自品藻，无非精当，故当时识者皆谓“唐朝吴道子手，梁朝刘彦齐眼”也。
    ○常生
    王先主既下蜀城，谒僖宗御容。于时绘壁，百僚咸在，惟不见田令孜、陈太师，因问何不写貌彼二人，左右对以近方涂灭。先主曰：“不然，吾与陈、田本无仇恨，图霸之道，披此血刃，岂与丹青为参商乎？”遽命工重写之。待诏常生（名重胤）曰：“不必援毫。”乃ソ皂荚水洗壁，而风姿宛然。先主嘉赏之，赐以金帛也。常生传神，素号绝手，自云：“我画壁除摧圮拓烂外，雨淋水洗，断无剥落。”先是诗僧贯休能画，谓常生曰：“贫道观画多矣，如吾子所画，前无来人，后无继者。”其见赏如此。
    ●卷六
    ○近事（皇朝、孟蜀、江南、大辽、高丽，总三十二事）
    玉堂故事  枢密楚公  苏氏图画  王氏图画
    《秋山图》  恩赐种放  《卧雪图》  觉称画
    《慈氏像》  《千角鹿图》  《训鉴图》  《五客图》
    退思岩  张氏图画  丁晋公  《斗牛》画
    玉画义  董羽壁  没骨图  孝严殿
    相国寺  王舍城寺  应天三绝《八仙真》
    钟馗样  《赏雪图》  《南庄图》李王印篆
    铺殿花  常思言  《高丽图》术画
    ○玉堂故事
    太祖平江表，所得图画赐学士院。初有五十余轴，及景德咸平中，只有《雨村牧牛图》三轴，无名氏；《寒芦野雁》三轴，徐熙笔；《五王饮酪图》二轴，周文矩笔。悉令重装背焉。玉堂后北壁两堵，董羽画水，正北一壁，吴僧巨然画山水，皆有远思，一时绝笔也。有二小壁画松，不知谁笔，亦妙，今并在焉。
    ○枢密楚公
    江表用师之际，故枢密使楚公适典维扬，于时调发军饷，供济甚广。上录其功，将议进拜，公自陈愿寝爵赏，闻李煜内库所藏书画甚富，辄祈恩赐。上嘉其志，遂以名笔仅百卷赐之，往往有李主图篆暨唐贤跋尾（公薨后寻多散失。其孙泰，今为太常少卿，刻意购求，颇有所获。少卿乃余之祖舅，如江都《王马》、韩晋《公牛》、王摩诘《辋川》样等，常得观焉）。
    ○苏氏图画
    苏大参雅好书画，风鉴明达。太平兴国初，江表平，上以金陵六朝旧都。复闻李氏精博好古，艺士云集，首以公ヘ是邦，因喻旨搜访名贤书画，后果得千余卷上进。既称旨，乃以百卷赐之。公后入拜翰林承旨。启沃之余，且复语及图画，于时敕借数十品于私第，未几就赐焉。至今苏氏法书名画最为盛矣（公尝奏对于便殿，屡目画屏，其画乃钟隐画《鹰猴图》，上知其意，即时取以赐之。余尝于其孔之纯处见之）。
    ○王氏图画
    王文献家书画繁富，其子贻正，继为好事。尝往来京雒间访求名迹，充初巾衍。太宗朝尝表进所藏书画十五卷，寻降御扎云：“卿所进墨迹并古画，复遍看览，俱是妙笔。除留墨迹五卷、古画三卷领得外，其余却还卿家，付王贻正。”其余者，乃是王羲之墨迹、晋朝名臣墨迹、王徽之书（校，汲本作“画”）、唐阎立本画《老子西升经图》、薛稷画鹤，凡七卷。犹子涣，遂得模诏扎，刊于翠琰。
    ○《秋山图》
    太平兴国中，秘阁曝画。时陶谷为翰长，因展《秋山图》一面，令黄居采品第之，居采一见动容曰：“此图实居采与父筌奉孟主命同画，以答江南信币，绢缝中有居采父子姓名。”视之果验。曾有人于向文简家见十二幅图，花、竹、禽鸟、泉石、地形皆极精妙，上题云：“如京副使臣黄筌等十三人合画”，图之角却有江南印记，乃是孟氏赠李主之物也。文简薨，其图不知所在。
    ○恩赐种放
    真宗祀汾阴还，驻跸华阴，因登亭望莲花峰，忽忆种放居是山，亟令中贵人裴愈召之。时放称疾不应召，上笑而止，因问愈曰：“放在家何为耶？”愈对曰：“臣到放所居时，会放在草厅中看画《水牛》二轴。”上顾谓侍臣，曰：“此高尚之士怡性之物也。”遂按行在所见扈从图轴，得四十余卷，尽令愈往赐之，皆名踪古迹也（放隐终南山豹林谷，或居华山，往来不常，时方在华山也）。
    ○《卧雪图》
    丁晋公典金陵，陛辞之日，真宗出八幅《袁安卧雪图》一面，其所画人物、车马、林石、庐舍，靡不臻极。作从者苦寒之态，意思如生。旁题云：“臣黄居采等定到神品上，但不书画人姓名，亦莫识其谁笔也。”上宣谕晋公曰：“卿到金陵日，可选一绝景处张此图。”晋公至金陵，乃于城之西北隅构亭，曰赏心，危耸清旷，势出尘表。遂施图于巨屏，到者莫不以此为佳观。岁月既久，缣素不无败裂，由是往往为人窃。后王君玉密学出典是邦，素闻此图甚奇，下车之后，首欲纵观，乃见窃以殆尽，嗟惋久之，乃诗于壁，其警句云：“昔人已化嘹天鹤，往事难寻《卧雪图》。”
    ○觉称画
    大中祥符初，有西域僧觉称来，馆于兴国寺之传法院，其僧通四十余本经论，年始四十余岁。丁晋公延见之，嘉其敏惠。后作《圣德颂》以上，文理甚富，上问其所欲，但云：“求金衤阑袈裟，归置金刚坐下。”寻诏尚方造以给之。觉称自言酤兰左国人，刹帝利性（校汲本作“姓”），善画。尝于译堂北壁画释迦面，与此方所画绝异（昔有梵僧带过白ふ上本，亦与寻常画像不同。盖西国所称，仿佛其真，今之仪相，始自晋戴逵。刻制梵像，欲人生敬，时颇有损益也）。
    ○《慈氏像》
    景中，有画僧曾于市中见旧功德一幅，看之，乃是《慈氏菩萨像》。左边一人执手炉，裹袱头，衣中央服；右边一妇人捧花盘，顶翠凤宝冠，衣珠络泥金广袖。画僧默识其立意非俗，而画法精高，遂以半千售之，乃重加装背，持献入内阎都知。阎一见且惊曰：“执香炉者，实章圣御像也；捧花盘者，章宪明肃皇太后真容也。此功德乃高文进所画，旧是章宪阁中别置小佛堂供养，每日凌晨焚香恭拜。章宪归天，不意流落一至于此。”言讫于悒，乃以束缣偿之，复增华其标轴。即日进于澄神殿，仁庙对之，瞻慕忄戚容。移刻方罢，命藏之御府，以白金二百星赐答之。
    ○《千角鹿图》
    皇朝与大辽国驰礼，于今仅七十载，继好息民之美，旷古未有。庆历中，其主（号兴宗）以五幅缣画《千角鹿图》为献，旁题“年、月、日御画”。上命张图于太清楼下，召近臣纵观，次日又敕中闱宣命妇观之，毕藏于天章阁。
    ○《训鉴图》
    皇初元，上敕待诏高克明等图画三朝盛德之事，人物才及寸余，宫殿、山川、銮舆、仪卫咸备焉。命学士李淑等编次序赞之，凡一百事，为十卷，名《三朝训鉴图》。图成，复令传模镂版印染，颁赐大臣及近上宗室。
    ○《五客图》
    李文正尝于私第之后园育五禽以寓目，皆以客名之，后命画人写以为图，鹤曰仙客，孔雀曰南客，鹦鹉曰陇客，白鹇曰闲客，鹭鸶曰雪客，各有诗篇题于图上，好事者传写之。
    ○退思岩
    鲁肃简以孤直遇主，公家之事，知无不为。每中书罢，归私宅，别居一小斋，图绘山水，题曰“退思岩”。独游其间，虽家人罕接焉。
    ○张氏图画
    张侍郎（去华）典成都时，尚存孟氏有国日屏图障，皆黄筌辈画。一日，清河患其暗旧损破，悉令换易，遂命画工别为新制，以其换下屏面。迨公帑所有旧图，呼牙侩高评其直以自售，一日之内，获黄筌等图十余面。后贰卿谢世，颇有奉葬者。其子师锡，善画好奇，以其所存宝藏之。师锡死，复有葬者。师锡子景伯，亦工画，有高鉴，尚存余蓄，以自宝玩。景伯死，悉以葬焉。
    ○丁晋公
    丁晋公家藏书画甚盛，南迁之日，籍其财产，有李成山水寒林共九十余轴，佗皆称是，后悉分掌内府矣。
    ○斗牛画
    马正惠尝得《斗水牛》一轴，云厉归真画，甚爱之。一日，展曝于书室双扉之外，有输租庄宾适立于砌下，凝玩久之，既而窃哂。公于青琐间见之，呼问曰：“吾藏书，农夫安得观而笑之？有说则可，无说则罪之。”庄宾曰：“某非知画者，但识真牛。其斗也，尾夹于髀间，虽壮夫旅力，不可少开。此画牛尾举起，所以笑其失真”（愚谓虽画者能之妙，不及农夫见之专也。擅艺者所宜忄究）。
    ○玉画义
    张文懿性喜书画，今古图轴，襞积繁夥，铨量必当，爱护尤勤。每张画，必先施幕，画义以白玉为之，其画可知也。
    ○董羽水
