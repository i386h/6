<!-- { "loadSidebar": true } -->
    玉堂北壁旧有董羽画水二堵，笔力遒劲，势若摇动，其下一二尺颇有两坏处。苏易简为学士，尤爱重之，苏适受诏知举，将入南宫，嘱于同院韩丕，使召名笔完葺之。苏既去，韩乃呼工之赤白者，圬墁其半，而用朱画栏槛以承之。苏出见之，怅恨累日，虽命水洗涤，而痕迹至今尚存。时人以苏之鉴尚，韩之纯朴两重焉。
    ○没骨图
    李少保（端愿）有图一面，画芍药五本，云是圣善齐国献穆大长公主房卧中物，或云太宗赐文和。其画皆无笔墨，惟用五彩布成，旁题云：“翰林待诏臣黄居采等定到上品徐崇嗣画没骨图，以其无笔墨骨气而名之，但取其浓丽生态以定品。”后因出示两禁宾客，蔡君谟乃命笔题云：“前世所画，皆以笔墨为上，至崇嗣始用布彩逼真，故赵昌辈效之也。”愚谓崇嗣遇兴偶有此作，后来所画，未必皆废笔墨。且考之六法，用笔为次，至如赵昌，亦非全无笔墨，但多用定本临模，笔气羸懦，惟尚傅彩之功也（校，汲本“愚谓”起均作夹行小字）。
    ○孝严殿
    治平甲辰岁，于景灵宫建孝严殿，奉安仁宗神御。乃鸠集画手，画诸屏、墙壁，先是三圣神御殿两廊，图画创业戡定之功及朝廷所行大礼，次画讲肄文武之事、游豫宴飨之仪，至是又兼画应仁宗朝辅臣吕文靖已下至节钺凡七十二人。时张龙图（焘）主其事，乃奏请于逐人家取影貌传写之，鸳行序列，历历可识其面，于是观者莫不叹其盛美。
    ○相国寺
    治平乙巳岁雨患，大相国寺以汴河势高，沟渠失治，寺庭四廊，悉遭淹浸，圮塌殆尽。其墙壁皆高文进等画，惟大殿东西走马廊相对门庑，不能为害。东门之南，王道真画《给孤独长者买祗太子园因缘》；东门之北，李用及与李象坤合画《牢度义斗圣变相》；西门之南，王道真画《志公变》、《十二面观音像》；西门之北，高文进画《大降魔变相》，今并存之，皆奇迹也。其余四面廊壁皆重修复后，集今时名手李元济等，用内府所藏副本小样，重临仿者，然其间作用，各有新意焉。
    ○王舍城寺
    魏之临清县东北隅，有王舍城佛刹，内东边一殿极古，四壁皆吴生画禅宗故事，其书不知谁人，类褚河南。循例接劳北使及使辽者过，则县大夫自请游观，仍粉榜志使者姓名。
    ○应天三绝
    唐僖宗幸蜀之秋，有会稽山处士孙位，扈从止成都，位有道术，兼工书画。曾于成都应天寺门左壁画坐天王暨部从鬼神，笔锋狂纵，形制诡异，世莫之与比，历三十余载，未闻继其高躅。至孟蜀时，忽有匡（校，汲本作“ぁ”）山处士景焕（一名朴），善画，焕与翰林学士欧阳ぁ为忘形之友，一日，联骑同游应天，适睹位所画门之左壁天王，激发高兴，遂画右壁天王以对之，二艺争锋，一时壮冠。渤海叹重其能，遂为长歌以美之。继有草书僧梦归后至，因请书于廊壁，书画歌行，一日而就，倾城士庶，看之阗噎寺中。成都人号为“应天三绝”也（辛显云，景焕所画不及孙位远甚）。焕尤好画龙，有《野人闲话》五卷行于世，其间一篇，惟叙画龙之事。
    ○《八仙真》
    道士张素卿，神仙人也。曾于青城山丈人观，画五岳四渎真形，并十二溪女数壁，笔迹遒健，神彩欲活，见之者心悚神悸，足不能进，实画之极致者也。孟蜀后主数遣秘书少监黄筌，令依样摹之，及下山，终不相类。后因蜀主诞日，忽有人持素卿画《八仙真形》以献蜀主，蜀主观之，且叹曰：“非神仙之能，无以写神仙之质。”遂厚赐以遣。一日，命翰林学士欧阳ぁ次第赞之，复遣水部员外郎黄居宝八分题之。每观其画，叹其笔迹之纵逸；览其赞，赏其文词之高古；玩其书，爱其点画之雄壮。顾谓八仙，不让三绝（八仙者，李阿、容成、董仲舒、张道陵、严君平、李八百、长寿仙、葛永瑰）。
    ○钟馗样
    昔吴道子画钟馗，衣蓝衫，郭一足，眇一目，腰笏巾首而蓬发，以左手捉鬼，以右手抉其鬼目，笔迹遒劲，实绘事之绝格也。有得之以献蜀主者，蜀主甚爱重之，常挂卧内。一日，召黄筌，令观之，筌一见称其绝手。蜀主因谓筌曰：“此钟馗若用拇指掏其目，则愈见有力，试为我改之。”筌遂请归私室，数日，看之不足，乃别张绢素画一钟馗，以拇指掏其鬼目。翊日，并吴本一时献上，蜀主问曰：“向止令卿改，胡为别画？”筌曰：“吴道子所画钟馗，一身之力、气色、眼貌俱在第二指，不在拇指，以故不敢辄改也。臣今所画，虽不迨古人，然一身之力并在拇指，是敢别画耳。”蜀主嗟赏之，仍以锦帛鋈器，旌其别识。
    ○《赏雪图》
    李中主保大五年元日，大雪，命太弟已下登楼展宴，咸命赋诗，令中人就私第赐李建勋继和。是时建勋方会中书舍人徐铉、勤政学士张义方于溪亭，即时和进。乃召建勋、铉、义方同入，夜艾方散。侍臣皆有兴咏，徐铉为前后序。仍集名手图画，曲尽一时之妙。真容，高冲古主之；侍臣、法部、丝竹，周文矩主之；楼阁宫殿，朱澄主之；雪竹寒林，董源主之；池沼禽鱼，徐崇嗣主之。图成，无非绝笔。
    ○《南庄图》
    李后主有国日，尝令周文矩画《南庄图》，尽写其山川气象、亭台景物，精思详备，殆为绝格。开宝癸亥岁归朝，首贡于阙下，籍之秘府。
    ○李主印篆
    李后主才高识博，雅尚图书，蓄聚既丰，尤精赏鉴。今内府所有图轴暨人家所得书画，多有印篆，曰“内殿图书”、“内合同印”、“建业文房之宝”、“内司文印”、“集贤殿书院印”、“集贤院御书印”（此印多用墨）；或亲题画人姓名，或有押字，或为歌诗杂言。又有织成大回鸾、小回鸾、云鹤、练鹊、墨锦衤票饰（今绫锦院效此织作），提头多用织成绦带，签贴多用黄经纸，背后多书监装背人姓名及所较品第。又有澄心堂纸，以供名人书画。
    ○铺殿花
    江南徐熙辈，有于双缣幅素上画丛艳叠石，傍出药苗，杂以禽鸟、蜂蝉之妙，乃是供李主宫中挂设之具，谓之铺殿花，次曰装堂花，意在位置端庄，骈罗整肃，多不取生意自然之态，故观者往往不甚采鉴。
    ○常思言
    余熙宁辛亥冬，被命接劳北使为辅行，日与其副燕人马、邢希古结驷并驰。希古恭顺详敏，有儒者之风，从容语及图画，曰燕京有一布衣，常其姓，思言其名，善画山水林木，求之者甚众，然必在渠乐与即为之，既不可以利诱，复不可以势动，此其所以难得也。复见问曰：“南朝诸君子颇有好画者否？”余答曰：“南朝士大夫自公之暇，固有琴樽书画之乐。”希古慨然嗟慕，形乎神色（愚以谓常生者，擅艺，居幽朔之间，不被中国之声教。果能不可以势动，复不可以利诱，则斯人也，岂易得哉）。
    ○高丽国
    皇朝之盛，遐荒九译来庭者，相属于路。惟高丽国敦尚文雅，渐染华风，至于伎巧之精，他国罕比，固有丹青之妙。钱忠懿家有着色山水四卷，长安临潼李虞曹家有《本国八老图》二卷，及曾于杨褒虞曹家见细布上画《行道天王》，皆有风格。熙宁甲寅岁，遣使金良鉴入贡，访求中国图画，锐意购求，稍精者十无一二，然犹费三百余缗。丙辰冬，复遣使崔思训入贡，因将带画工数人，奏请模写相国寺壁画归国，诏许之，于是尽模之持归。其模（校，汲本两模字均作“摸”）画人颇有精于工法者，彼使人每至中国，或用摺叠扇为私觌物，其扇用鸦青纸为之，上画本国豪贵，杂以妇人鞍马，或临水为金砂滩，暨莲荷、花木、水禽之类，点缀精巧；又以银泥为云气月色之状，极可爱，谓之倭扇，本出于倭国也，近岁尤秘惜，典客者盖稀得之（倭国乃日本国也，本名倭，既耻其名，又自以在极东，因号日来也，今则臣属高丽也）。
    ○术画
    夫士必以忠醇径亮，尽瘁于公，然后可称于任、可爵于朝，恶夫邪佞以苟进者，则不免君子之诛。艺必以妙悟精能取重于世，然后可著于文、可宝于笥，恶夫眩惑以沽名者，则不免鉴士之弃。昔者孟蜀有一术士，称善画，蜀主遂令于庭之东隅画野鹊一只，俄有众禽集而噪之。次令黄筌于庭之西隅画野鹊一只，则无有集禽之噪。蜀主以故问筌，对曰：“臣所画者艺画也，彼所画者术画也，是乃有噪禽之异。”蜀主然之。国初有道士陆希真（校，汲本作“直”）者，每画花一枝，张于壁间，则游蜂立至。向使边、黄、徐、赵辈措笔，定无来蜂之验。此抑非眩惑取功、沽名乱艺者乎？至于野人腾壁，美女下墙，禁五彩于水中，起双龙于雾外，皆出方术怪诞，推之画法阙如也。故不录。
    
