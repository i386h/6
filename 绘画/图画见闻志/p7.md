<!-- { "loadSidebar": true } -->
    厉昭庆，建康丰城人，工画人物。事江南为翰林待诏。后随李后主至阙下，授图画院祗候。
    顾洪祝，不知何许人，工画人物。传其名而未见其迹。
    李雄，北海人，工画佛道，偏长鬼神，罕有伦比。太宗朝为图画院祗候，因忤旨遁去。北海龙兴寺有画壁。
    侯翼，安定人，工画佛道人物。夙振吴风，穷乎奥旨。长安、洛，寺壁尤多。兼有《三教圣像》、故事人物等图传于世。
    高文进，从遇之子。工画佛道，曹吴兼备。乾德乙丑岁，蜀平，至阙下。时太宗在潜邸，多访求名艺，文进遂往依焉。后以攀附授翰林待诏。未几，重修大相国寺，命文进效高益旧本画行廊变相及太一宫、寿宁院、启圣院暨开宝塔下诸功德墙壁，率皆称旨。又敕令访求民间图画，继蒙恩奖。相国寺大殿后《擎塔天王》，如出墙壁，及殿西《降魔变相》，其迹并存。今画院学者咸宗之，然曾未得其仿佛耳。
    王道真，蜀郡新繁人，工画佛道人物，兼长屋木。太宗朝因高文进荐引，授图画院祗候。尝被旨画相国寺，并玉清昭应宫壁。今相国寺殿东画《给孤独长者买只陀太子园因缘》、并殿西画《志公变》、《十二面观音像》，其迹并存。
    李用及、李象坤，并工画佛道人物（校，汲本作“佛道人马”），尤精鬼神。尝与高文进、王道真同画相国寺壁，并为良手。殿东画《牢度叉斗圣变相》，其迹见存。
    高怀节，文进长子，太宗朝为翰林待诏，颇有父风。尝与其父同画相国寺壁。兼长屋木，为人称爱也。
    张，临汝人，工画佛道人物，笔专吴体。尝画玉清昭应宫《奏乐天女》，高丈余，掇笔而成。本郡开元寺有画壁，亦佳手也。
    高元亨，京师人。工画佛道人物，兼长屋木，多状京城市肆车马。有《琼林苑》、《角抵》、《夜市》等图传于世。
    杨フ，京师人，后家泗上。工画佛道人物，尤于观音得名天下。然而手足间时或小失停分，盖于骨法用笔跨迈伦辈。是其小疵，不足以累大醇也。亦爱画西南夷人，妙得其旨（世盛传杨フ《波斯》）。子圭，有父风。
    王兼济，河南洛阳人，工画佛道鬼神。洛中南宫有《十太乙像》，嵩岳庙有与武虞曹对画墙壁。武画出队，兼济画入队。众所播传也。
    孙怀悦，安定灵台人，工画佛道人物，学吴生为得法。雒中有寺壁。
    陈用智，颖川郾城人，天圣中为图画院祗候。未久，罢归乡里。工画佛道、人马、山川、林木，精详巧赡，难跨伊人。但意务周勤，格乏清致。有《功德》、《蕃马》、故事人物等图传于世（用智居小窑镇，多谓之小窑陈）。
    孟显，安化华池人，工画佛道鬼神、人马、屋木。大率作用气格，略与陈用智相似（多谓之小孟，亦云红楼孟家）。
    陈士元，京师人，善画人物屋木。有《嘉庆图》、故事人物传于世。
    王拙，河东郡人，工画佛道人物。初画玉清昭应宫壁，选中右第一。
    王居正，拙之子，善画仕女。酷学周，精密有余，而气韵不足。
    叶进成，江南人，工画人物。尝见杨褒虞曹家有《醉道图》，颇得阎令之体。
    叶仁遇，进成族弟，工画人物，多状江表市肆风俗、田家人物。
    郝澄，金陵句容人，工画佛道鬼神。学通相术，精于传写。已上各有图轴传于世。
    童仁益，蜀郡人，工画人物尊像。出自天资，不由师训，乃孙知微之亚也。尝画《青城山丈人观诸仙》。淳化末，仁益以成都天庆观仙游阁下，旧有石恪画《左右龙虎君》，遂抒思援毫，于天庆观前亦画《龙虎君》两壁。及画大慈寺中佛殿《汉明帝》、《摩腾》、《竺法三藏》，保福院画《首楞严二十五观》，笔力劲（校，汲本作“尤”）健。颇有图轴传于辇下。好事者往往误评为孙知微之笔也。
    毛文昌，蜀郡人，工画田家风物。有《江村晚钓》、《村童入学》、《郊居丰稔》等图传于世。
    南简，平凉人，工画佛道人物。世传其名，未见其迹。
    龙章，京兆栎阳人，工画佛道人物，兼工传写。尤善画虎。曾有货药人杨生槛中养一虎，章因就视写之，故画虎最臻形似。子渊，有父风。
    武洞清，工佛道人物，特为精妙。有《杂切德》、《十一曜》、《二十八宿》、《十二真人》等像传于世。
    钟文秀，京师人，今为翰林待诏。工画佛道人物。兼学关同山水，亦得其法（校，亦得其法四字汲本作“有功”）。
    田景，庆阳人，工画人物，有奇思。尝得景一扇面，画三教，作二童奕棋于僧前。一则乘胜而矜夸，一则败北而悔沮，僧临视而笑，瞻顾如生。惜其孤贫，声闻不显。后之陈留，不知所终。
    李元济，太原人，工画佛道人物，精于吴笔。熙宁中召画相国寺壁，命官较定众手。时元济艺与崔白为劲敌，议者以元济学遵师法，不妄落笔，遂推之为第一。其间佛铺，多是元济之笔也。
    王易，州人，亦工佛道人物，学邻元济。时同画相国寺壁，画毕，名归乡里。都人称伏之。
    陈坦，晋阳人，工画佛道人物。都下奉先、普安二佛刹尤多功德墙壁。相国寺北廊《高僧》，乃坦所画。其于田家村落风景，固为独步。有《村医》、《村学》、《田家娶妇》、《村落祀神》、《移居》、《丰社》等图传于世。
    僧令宗，广汉人，工画佛道人物。成都大慈寺三学院并揭帝（校，汲本作“谛”）堂，有画壁。
    道士李八师（亡其名），邛州依政人，于本县崇圣观披挂。工画道门尊像。青城山丈人观亦（校，汲本无“亦”字）有画壁。
    刘道士（亡其名），建康人，工画佛道鬼神，落笔遒怪。江南寺观，时见其迹。尤爱画甘露佛，多传于世。
    独工传写者七人
    牟谷  高太冲  尹质  欧阳黉
    元霭  维真  何充
    牟谷，不知何许人。工相术，善传写，太宗朝为图画院祗候。端拱初，诏令随使者往交趾国写安南王黎桓（校，汲本作“柏”）及诸陪臣真像，留止数年。既还，属宫车晏驾，未蒙恩旨。闲居阊阖门外，久之。真宗幸建隆观，谷乃以所写《太宗御容》张于户内，上见之，敕中使收赴行在。诘其所由，谷具以实对，上命释之。时《太宗御容》已令元霭写毕，乃更令谷写正面御容，寻授翰林待诏。能写正面，唯谷一人而已。
    高太冲，江南人，工传写。事李中主为翰林待诏。尝写李中主真，得其神思。
    尹质，蜀人，工传写。尝写燕王真，颇蒙顾遇。有《药王像》、《孙思邈像》并画猴传于世。
    欧阳黉，京师人，工传写。宗侯贵戚，多所延请。其艺与僧维真相抗，余无出其右者。
    僧元霭，蜀人，自幼入京，依定力院轮公落发。妙工传写，为太宗朝供奉。一日，在禁中传写，为一小黄门毁辱，遍问同列无肯言其姓名者。乃草一头子怀之，见都知李神福，诉以毁辱之事。神福曰：“小底至多，不得其名，谁受其责？”霭乃探怀中所草头子示之，李一见嗟讶，曰：“此邓某也（亡其名）。何其仓卒之间，传写如此之妙！”因召邓责诮，伏过而去。
    僧维真，嘉禾人，工传写。尝被旨写仁宗、英宗御容，赏赉殊厚。元霭之继矣。名公贵人，多召致传写。尤以善写贵人得名。
    何充，姑苏人，工传写。擅艺东南，无出其右者。
    ●卷四
    ○纪艺下
    山水门（凡二十四人，僧附）
    范宽  刘永  王端  翟院深
    燕贵  许道宁  纪真  黄怀玉
    商训  丘讷  庞崇穆  李隐
    高克明  屈鼎  郝锐  梁忠信
    李宗成  郭熙  董ど  侯封
    符道隐  择仁  巨然  继肇
    范宽，字中立，华原人，工画山水。理通神会，奇能绝世。体与关、李特异，而格律相抗（《叙论卷》中已述）。宽仪状峭古，进止疏野，性嗜酒、好道。尝往来雍雒间，天圣中犹在，耆旧多识之。有《冒雪高峰》、《四时山水》并故事人物传于世（或云，名中立，以其性宽，故人呼为范宽也）。
    刘永，京师人，工画山水。始师僧德符画松石，后遍求诸家山水，采其所长而效之。及见荆浩之迹，乃知诸家有所未尽。一日，复睹关同画，俄叹曰：“是乃得名至艺者乎！向所谓登东山而小鲁。”遂捐弃余学，专法关氏。果遂升堂，驰名当代矣。有《瀑泉》屏风、《四时山水》、《山居诗意》等图传于世。
    王端，字子正，之子，工画山水。专学关同，得其要者惟刘永与端耳。相国寺净土院旧有画壁，惜乎主僧不鉴，遂至圬墁。端虽以山水著名，然于佛道、人马，自为绝格。兼善传写。尝写真庙御容，称旨，授三班奉职。有《佛道功德》、故事人物、《四时山水》传于世。
    翟院深，北海人，工画山水，学李光丞。院深少为本郡伶官，一日府会，院深击鼓忘其节奏，部长按举其罪。太守面诘之，院深乃曰：“院深虽贱品，天与之性，好画山水。向击鼓次，偶见云耸奇峰，堪为画范，难明两视，忽乱五声。”太守嘉而释之。院深学李光丞为酷似，但自创意者，觉其格下。专临模者，往往乱真。
    燕贵，本隶尺（校，王本作“册”）籍，工画山水。不专师法，自立一家规范。大中祥符初，建玉清昭应宫，贵预役焉。偶暇日，画山水一幅，人有告董役刘都知者，因奏补图画院祗候。实精品也。吕文靖宅厅后屏风，乃贵所画，亦有图轴传于世。
    许道宁，长安人，工画山水，学李光丞。始尚矜谨，老年唯以笔画简快为己任。故峰峦峭拔，林木劲硬，别成一家体。故张文懿赠诗曰：“李成谢世范宽死，唯有长安许道宁。”非过言也。长安凉榭中写终南、太华二壁，今存。有《山水寒林》、《临深履薄》、《早行诗意》、《潘阆倒骑驴》等图传于世。
    纪真、黄怀玉，并工画山水，学范宽逼真。
    商训，工画山水，亦学宽。但皴淡山石、图写林木，皆不及纪与黄也。
    丘讷，河南雒阳人。工画山水，体近许道宁。笔气不逮，而用墨过之。
    庞崇穆，右北平人，工画山水。始建玉清昭应宫，召崇穆画山水数壁，能为群峰列岫、云烟聚散之象。功毕，上欲旌以画院之职，乃遁去不仕。
