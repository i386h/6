<!-- { "loadSidebar": true } -->
    李隐，五原人，工画山水。大中祥符末，营会灵观，命隐写五岳山形于壁。及画山水于五殿屏，观其危峰叠嶂，远水疏林，可谓尽美矣。然而钩描笔困，枪（上声）淡墨焦，斯为未至尔。
    高克明，京师人，仁宗朝为翰林待诏。工画山水。采撷诸家之美，参成一艺之精。团扇卧屏，尤长小景。但矜其巧密，殊乏飘逸之妙。
    屈鼎，京师人，仁宗朝为图画院祗候。工画山水，得燕贵之仿佛。庞相第屏风乃鼎所画。
    郝锐，不知何许人，工画山水。人或称之，而未见其迹。
    梁忠信，京师人，仁宗朝为图画院祗候。工画山水。体近高克明，而笔墨差嫩。又寺宇过盛，栈道兼繁。人或讥之也（恐其乱高，故显出之）。以上各有图轴传于世。
    李宗成，人，工画山水寒林，学李成。破墨润媚，取象幽奇。林麓江皋，尤为尽善。枢府东厅有《大溅扑》屏风，乃宗成所画（石上有崔悫画鹭鸶一只）。有《风雨江山》、《拜月图》、《四时山水》、《松柏寒林》等传于世。
    郭熙，河阳温人，今为御书院艺学。工画山水寒林。施为巧赡，位置渊深。虽复学慕营丘，亦能自放胸臆。巨障高壁，多多益壮，今之世为独绝矣（熙宁初，敕画小殿屏风。熙画中扇，李宗成符道隐画两侧扇，各尽所蕴。然符生鼎立于郭、李之间，为幸矣）。
    董ど，颖川长社人，工画山水寒林。学志精勤，毫锋老硬。但器类近俗，格致非高。
    侯封，人，今为图画院学生。工画山水寒林。始学许道宁，不能践其老格。然而笔墨调润，自成一体，亦郭熙之亚。
    符道隐，长安人，工画山水寒林。学无师法，多从已见。当其合作，亦有可观。
    永嘉僧择仁，善画松。初采诸家所长而学之。后梦吞数百条龙，遂臻神妙。性嗜酒，每醉，挥墨于绡纨粉堵之上，醒乃添补。千形万状，极于奇怪。曾饮酒永嘉市，醉甚，顾新泥壁，取拭盘巾濡墨洒其上，明日少增修，为狂枝枯。画者皆伏其神笔。
    钟陵僧巨然，工画山水，笔墨秀润。善为烟岚气象、山川高旷之景。但林木非其所长。随李主至阙下，学士院有画壁。兼有图轴传于世。
    吴僧继肇，工画山水。与巨然同时，体虽相类，而峰峦稍薄怯也。相国寺资圣阁院有所画屏风。
    花鸟门（凡三十九人，僧道附）
    黄居采  刘赞  夏侯延  丘庆余
    高怀宝  徐熙  徐崇矩  徐崇嗣
    唐希雅  唐宿  唐忠祚  解处中
    祁序  陶裔  母咸之  傅文用
    刘梦松  刘文惠  李符  李怀衮
    王晓  赵昌  王友  镡宏
    易元吉  崔白  崔悫  艾宣
    李吉  侯文庆  董祥  葛守昌
    李  丁贶  阎士安  居宁
    慧崇  何尊师  牛戬
    黄居采，字伯鸾，筌之季子也。工画花竹、翎毛。默契天真，冥周物理（《叙论卷》中已述）。始事孟蜀为翰林待诏，与父筌俱蒙恩遇。图画殿庭墙壁、宫闱屏障。不可胜纪。学士徐光溥尝献《秋山图歌》以美之，曾于彭州栖真观壁画水石一堵，自未至酉而毕。观者莫不叹其神速且妙也。乾德乙丑岁，随蜀主至阙下。太祖旧知其名，寻真命。太宗皇帝尤加眷遇，供进图画，恩宠优异，仍委之搜访名踪，铨定品目。居采状太湖石尤过乃父。有《四时山景》、《花竹翎毛》、《鹰鹘犬兔》、《湖滩水石》、《春田放牧》等图传于世。
    刘赞，蜀人，工画花竹翎毛，兼长龙水。迹意兼美，名播蜀川。
    夏侯延，蜀郡人，工画花竹、翎毛。师黄筌，粗得其要。始事孟蜀为翰林待诏。既归朝，拜真命，为图画院艺学。各有图轴传于世。
    丘庆余，潜之子，工画花竹、翎毛，兼长草虫。墨彩俱媚，风韵尤高。有《四时花鸟》、《蜂蝉》、《竹枝》等传于世。
    高怀宝，怀节之弟，工画花竹、翎毛、草虫、蔬果，颇臻精妙。与兄怀节同时入仕，为图画院祗候。高氏自道兴至二子，凡四世，皆以画进。虽曰艺成，然而不坠家声，赏延于世。可佳矣。
    徐熙，钟陵人，世为江南仕族。熙识度闲放，以高雅自任。善画花木、禽鱼、蝉蝶、蔬果。学穷造化，意出古今（《叙论卷》中已述）。徐铉云：“落墨为格，杂彩副之。迹与色不相隐映也。”又熙自撰《翠微堂记》云：“落笔之际，未尝以传色晕淡细碎为功。”此真无愧于前贤之作。当时已为难得。李后主爱重其迹。开宝末，归朝，悉贡上宸廷，藏之秘府。亦有《寒芦》、《野鸭》、《花竹》、《杂禽》、《鱼蟹》、《草虫》、《蔬苗》、《果》并《四时折枝》等图传于世。
    徐崇矩、徐崇嗣，并熙之孙，善继先志，克著佳声。
    唐希雅，嘉兴人，妙于画竹，兼工翎毛。始学李后主金错刀书，遂缘兴入于画。故为竹木，多颤掣之笔。萧束气韵，无谢东海矣。徐铉云：“翎毛粗成而已，精神过之。”
    唐宿、唐忠祚，并希雅之孙，夙擅家声，皆跻妙格。
    解处中，江南人，事李后主为翰林司艺。特于画竹尽婵娟之妙。但间泊翎毛，颇亏形似耳。
    祁序，江南人，工画花竹、翎毛，兼长水牛。郁有高致也。
    陶裔，京兆人，工画花竹翎毛。形制设色，亚于黄筌。真宗朝为图画院祗候。祥符中，画御座屏称旨，寻改翰林待诏。
    母咸之，江南人，工画朝鸡，妙冠一时。
    傅文用，京师人，工画花竹翎毛，有黄氏之风。特精野雉鹌鹑，能辨四时毛彩。
    刘梦松，江南人，善画水墨花鸟，随宜取象，如施众形。
    刘文惠，不知何许人，善画花竹翎毛，傅彩虽勤，而气格伤懦。
    李符，襄阳人，工画花竹翎毛。仿佛黄体，而丹青雅淡，别是一种风格。然于翎毛骨气间有得失耳。
    李怀衮，蜀郡人，工画花竹翎毛。学黄氏，与夏侯延不相上下。今陈康肃第屏风，乃怀衮所画。
    王晓，鲁郡泗水人，善画鹰鹞、柘棘。师郭乾晖，而游其藩。
    赵昌，字昌之，广汉人，工画花果，其名最著。然则生意未许全株，折枝多从定本。惟于傅彩，旷代无双。古所谓失于妙而后精者也。昌兼画草虫，皆云尽善。苟图禽石，咸谓非精。昌家富，晚年复自购己画，故近世尤为难得。
    王友，汉州人，少隶本郡克宁军籍。工画花果，师赵昌为高足。虽穷傅彩之功，终乏润泽之妙。
    镡宏，成都人，工画花果。复师王友，初云齿教，后即肩随矣。以上各有图轴传于世。
    易元吉，字庆之，长沙人。灵机深敏，画制优长。花鸟蜂蝉，动臻精奥。始以花果专门，及见赵昌之迹，乃叹服焉。后志欲以古人所未到者驰其名，遂写獐猿。尝游荆湖间，入万守山百余里，以觇猿獐鹿之属，逮诸林石景物，一一心传足记。得天性野逸之姿。寓宿山家，动经累月，其欣爱勤笃如此。又尝于长沙所居舍后疏凿池沼，间以乱石。丛花、疏篁、折苇，其间多蓄诸水禽，每穴窗伺其动静游息之态，以资画笔之妙。治平甲辰岁，景灵宫建孝严殿。乃召元吉画迎厘齐殿御。其中扇画太湖石，仍写都下有名鹁鸽及雒中名花；其两侧扇画孔雀。又于神游殿之小屏画牙獐。皆极其思。元吉始蒙其召也，欣然闻命，谓所亲曰：“吾平生至艺，于是有所显发矣。”未几，果敕令就开先殿之西庑张素画《百猿图》，命近要中贵人领其事，仍先给粉墨之资二百千。画猿才十余枚，感时疾而卒。元吉平日作画，格实不群，意有束密。虽不全拘师法，而能伏义古人。是乃超忽时流，周旋善誉也。向使元吉卒就《百猿》，当有遇于人主。然而遽丧，其命矣夫。有《獐猿》、《孔雀》、《四时花鸟》、《写生蔬果》等传于世（建隆观翊教院殿东獐猿林石绝佳。又尝于余杭后市都监厅屏风上画鹞子一只，旧有燕二巢，自此不复来止）。
    崔白，字子西，濠梁人。工画花竹翎毛。体制清赡，作用疏通。虽以败荷凫雁得名，然于佛道鬼神、山林人兽无不精绝。凡临素多不用亏，复能不假直尺界笔为长弦挺刃。熙宁初，命白与艾宣、丁贶、葛守昌画垂拱殿御鹤竹各一扇，而白为首出。后恩补图画院艺学。白自以性疏阔，度不能执事，固辞之。于时上命特免雷同差遣，非御前有旨毋召（凡直授圣旨，不经有司者，谓之御前祗应）。出于异恩也。然白之才格，有迈前修。但过恃主知，不能无。相国寺廊之东壁，有《炽盛光》、《十一曜》、《坐神》等。廊之西壁有佛一铺，圆光透彻，笔势欲动。北都大安寺、许昌湖亭，皆有画壁。及尝见《败荷雪雁》、《四时花鸟》、《谢安登山》、《子猷访戴》等图，多遇合作。
    崔悫，字子中，白之弟也，今为左廷直。工画花竹、翎毛，状物布景，与白相类。尝观《败荷雪雁》及《四时花竹》，风范清懿，动多新巧。有时作《隔芦睡雁》，尤多意思。
    艾宣，钟陵人，工画花竹、翎毛。孤标高致，别是风规。败草荒榛，尤长野趣。鹌鹑一种，特见精绝。
    李吉，京师人，尝为图画院艺学。工画花竹、翎毛。学黄氏为有功。后来院体，未有继者。
    侯文庆，京师人，今为翰林待诏。工画草虫及写蔬菜，体尚精谨，殊乏生气。
    董祥，京师人，今为翰林待诏。工画花木。有《琉璃瓶中杂花折枝》。人多爱之。
    葛守昌，京师人，今为图画院祗候。工画花竹翎毛，兼长草虫蔬菜。
    李，河内人；丁贶，濠梁人。皆工画花竹翎毛，各有所长。求之才格，难乎其人也。
    阎士安，陈州宛丘人，以医术为助教。工画墨竹，笔力老劲，名著当时。每于大卷高壁为不尽景，或为风势，甚有意趣。复爱作墨蟹蒲藻，等闲而成，为人所重也。
    僧居宁，毗陵人，妙工草虫，其名藉甚。尝见水墨草虫有长四五寸者，题云“居宁醉笔”，虽伤大而失真，然则笔力劲俊，可谓稀奇。梅圣俞赠诗云：“草根有纤意，醉墨得已熟。”好事者每得一扇，自为珍物。
    建阳僧慧崇，工画鹅、雁、鹭鸶，尤工小景。善为寒汀远渚，萧洒虚旷之象，人所难到也。
    何尊师（亡其名），阆中人。善画猫儿，今为难得。
    道士牛戬，河内人，工画翎毛。多写班鸠野鹊，但柘棘不甚精高，以上各有图轴传于世。
