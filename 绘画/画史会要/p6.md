<!-- { "loadSidebar": true } -->
　　荆浩字皓然沁水人业儒善属文五季多故退隠太行之洪谷自号洪谷子尝画山水树石以自适时邺都青莲寺沙门大愚乞画于浩寄诗曰六幅故牢建知君恣笔踪不求千涧水止要两株松树下留盘石天边纵逺峰近岩幽湿处惟藉墨烟浓浩画山水仍答以诗恣意纵横扫峰峦次第成笔尖寒树瘦墨淡野云轻岩石喷泉窄山根到水平禅房时一展兼称苦空情着有山水诀一卷米海岳云荆浩善为云中山顶四面峻厚
　　闗仝长安人山水师荆浩晚更出蓝脱略毫楮笔愈简而气愈壮景愈少而意愈长深造古淡石树出于毕宏有枝无干当时郭忠恕亦师事之然仝于人物非所长多求胡翼为之
　　胡瓌山后契丹人善画蕃马其于穹庐部族帐幙旗斾弧矢鞍鞯或随水草放牧或在驰逐弋猎而又胡天惨冽沙碛平逺能曲尽塞外不毛之景
　　东丹王李赞华契丹大姓善画马之权奇者梁唐及晋初重之然画鞍马人物不作中国衣冠亦安于所习也
　　锺隠字晦叔天台人少清悟不婴俗事好肥遁自处画鸷禽榛棘能以墨色深浅分其向背李唐后主重之升元中齐安张校尉得鹖鸟二轴张之宾次金昌宗题诗曰为厌翻翔下苇丛戢翰侧脑思何穷侍童莫便褰帘过只恐惊飞入碧空
　　郭干辉北海营丘人俗呼郭将军师锺隠飞走特构一第止蓄禽鸟澄思涤虑纵玩其间故举意肆笔率得其真
　　郭干佑干辉之弟亦工花鸟
　　施璘字仲寳京兆蓝田人善画生竹老根薄石笋枝附箨扶疎交映青翠满庭宛得三湘髙秋之野色故后周起居郎韦重过留题曰枯箨危根缴石头千竿交映近清流堪珍仲寳穷幽笔留得荆湘一片秋
　　丁谦义兴人始师萧悦杂画后専写生竹
　　卫贤京兆人仕南唐为内供奉初师尹继昭后学吴生长于楼观殿宇盘车水磨尝作春江钓叟图南唐李煜金索书渔父词二首其一曰阆苑有情千里雪桃李无言一队春一壶酒一竿身快活如侬有几人其二曰一棹春风一叶舟一轮茧缕一轻钩花满渚酒盈瓯万顷波中得自由
　　何遇河南长水人善画宫室池阁尤善山水树石其间人物则假手于人
　　王商工画道释仕女尤精外国人物与胡翼同时并为都尉赵嵓所厚
　　李升成都人小字锦奴弱冠工山水天纵生知不从师授初得张藻员外山水一轴玩之数日弃去曰未尽妙也遂出意写蜀中山川平逺心思造化创一家之能唐明皇朝有李将军思训擅名山水蜀中乃呼升为小李将军葢艺相匹云
　　燕筠工画天王笔师周昉
　　支仲元鳯翔人画神仙人物多作奕棊之势宋髙宗题作晋六朝者多仲元所作
　　左礼成都人道释像学吴道玄描染与杨庭光相类但行笔差细耳宣和画谱谓与张南本相似
　　朱繇长安人工道释妙得吴生笔意所画必以为法时出新意千变万态动人耳目有弟子赵裔亦知名
　　杜子瓌成都人一云华阴人善于赋采拂淡偏长唯工佛像王蜀时于龙华禅院画毗卢佛据红日轮乘碧莲花座每夸同辈云某妆此圆光如日初出浅深莹然无笔玷之迹
　　杜齯龟秦人避地居蜀事王衍为翰林待诏博学强记善画佛像
　　张元简州人善罗汉
　　赵嵓梁驸马都尉本名霖后改今名工人物格韵超絶尤能鉴画
　　杜霄仕女得周昉笔法尤工蜂蝶
　　丘文播广汉人又名潜与弟文晓俱以人物山水得名又善画牛子仁庆尤长花雀
　　阮郜为太庙斋郎工人物特于仕女得纎秾淑婉之态
　　胡翼字鹏云工道释人物车马楼台山水尝临摹古今名笔目之曰安定鹏云记
　　杜楷【一作措】蜀人也幼喜摹李升山水长亦勤学廿年中昼夜不舍作枯木断崖云崦烟岫之态思致颇逺
　　房从真成都人王蜀时为翰林待诏画甲马人物鬼神冠絶当时
　　罗塞翁隠之子为吴中从事善画羊精妙卓絶
　　张及之京兆人画犬马花鸟颇工画犬得敦龎之状无摇尾乞怜之态
　　李霭之华阴人善山水林石尤善画猫于药苖间雅为罗绍威所厚建一亭为霭之援毫之所名曰金波号为金波处士
　　胡擢博学能诗善画花鸟亦诗人感物之作也
　　梅竹思【一作再思】江夏人画人物牛马最工于鸡为南唐李氏翰林待诏
　　黄筌字原叔成都人学画早得时名十七岁仕蜀王衍为待诏至孟昶加捡较少府监花竹师滕昌佑鸟雀师刁光山水师李升鹤师薛稷人物龙水师孙位资诸家之善而兼有之无不臻妙蜀王少广政时淮南通聘使有生鹤数只蜀王命筌画鹤于殿壁警露者啄苔者理毛者整羽者唳天者翘足者精彩体态更愈于生往往生鹤立于画侧蜀王叹赏遂目为六鹤殿焉又构八卦殿成命筌于四壁画四时花竹兎雉鸟雀五坊使于此殿前进白鹰误认殿上画雉为生掣臂数四蜀王叹异久之遂命翰林学士欧阳炯撰画壁奇异记以旌之筌有春山秋山山家晚景山家早景山家雨景山家雪景山居诗意及潇湘等图
　　黄居寳字辞玉筌之次子也事蜀为待诏累迁至水部员外郎前辈画太湖石皆以浅深墨淡嵌空而已居寳以笔端摤攃文理纵横夹杂砂石棱角峭硬如虬虎将踊厥状非一其画松竹花雀变态旧规皆如湖石之类
　　黄居寀字伯鸾筌少子也事蜀授翰林待诏曽奉命画秋山图学士徐光溥作歌纪之有运思潜通造化根挥毫空得神仙诀之句花竹翎毛亦工
　　黄居实绍兴秘阁中有灰禽图一而诸书不载其名筌有五子不审其为第几人
　　滕昌佑字胜华吴人后游蜀以文学从事初不婚宦志趣髙洁脱略时态工花鸟蝉蝶傅彩鲜泽宛有生意尤长于画鹅
　　李颇【一作坡】南昌人善画竹气韵飘举不求小巧而多于情任率落墨便有生意
　　于兢梁之相国也善画牡丹幼年从学因覩槛中牡丹乃命笔仿之不浃旬夺真遂酷思无倦动必増奇
　　刘彦齐梁千牛卫将军也善画竹有孟宗泣竹湘妃寺图传于世人物多假胡翼之手
　　王殷工画佛道士女尤精外国人物
　　李羣唐宗室也工画人物
　　李玄应洎弟玄审并工蕃马専学胡瓌
　　韦道丰江夏人善人物寒林逸思奇僻不拘小节当代珍之然经岁月方成一图成则惊人
　　朱简章江夏人工人物屋木
　　王乔士工佛道人物
　　郑唐卿工人物兼长写貌
　　郭权江南人师锺隠
　　史琼善雉兎竹石
　　程凝善竹鹤兼长逺水
　　王道古善雀竹当时号雀儿王
　　唐垓善野禽生菜水族诸物
　　王道求工佛道鬼神人物畜兽始仿周昉后学卢棱迦
　　宋卓工道释志学吴笔不事傅彩
　　富玫工佛道
　　黄延浩工人物
　　王伟工释道
　　张质定州人工田家风俗
　　宋艺工写貌王蜀时为翰林待诏
　　阮知诲成都人工写贵戚子女兼长写貌王蜀时为待诏
　　髙从遇道兴之子袭父艺为孟蜀翰林待诏
　　阮惟徳知诲之子绍精父业事孟蜀为翰林待诏善状宫闱禁苑皇妃帝戚富贵之事
　　杜敬安齯龟之子孟蜀翰林待诏妙于佛像尤能傅彩
　　赵忠义徳玄之子妙于鬼神屋木为孟蜀翰林待诏故事翰林每年冬杪例进钟馗忠义所进以第二指挑鬼眼睛蒲师训所进以拇指剜之蜀主问黄监孰为优劣筌优师训蜀主曰师训力在拇指忠义力在食指二者笔力相敌义难升降并赐之
　　蒲师训蜀人晓音律善谈论幼师房从真学纔十年从真自以为不及仕孟蜀为待诏长于车服冠冕旌旗器械神鬼
　　蒲延昌师训子也孟蜀待诏工佛道鬼神尤精狮子福感寺僧模写宗展子虔狮子于壁延昌见之曰但得其様未得其笔尔遂写狮子图献进时王昭逺公有嬖妾患痁以之悬于卧内其疾遂减怪而问之对云宋展氏子虔于金陵延祚寺殿壁画二狮子患者坐壁下或有愈者又梁昭明太子以张僧繇狮子愈疾名曰辟邪其来久矣按僧繇之画狮子飜身侧视鬃尾俱就八分爪牙似二龙拿珠之状展氏古本一则奔走奋迅一则回掷咆哮
　　徐徳昌
　　张玫右二人成都人为孟蜀翰林祇候工人物仕女玫兼长写貌
　　周行通赵才右二人亦蜀人俱工人物鬼神周精婴孩赵精甲骑
　　程承辩睂州彭山人也工画人物鬼神当孟氏广政年与蒲师训蒲延昌赵才递相较敌皆推妙手承辩兼善雕刻机巧人鬼禽兽之类
　　孔嵩蜀人善画龙兼工花雀与蝉师刁处士
　　姜道隠一云张姓绵竹人龆龀好画及长不务农桑无妻孥孑然一身常戴一竹笠随身布衣草履笔墨而已不事谈论不与人交往不拜跪人谓之猱头相国李昊使画屏风因问姓名则蜀语答云姜姓无名昊曰既无名是以道隐也自此名为道隠居绵竹山中读老庄暇则好图龙兴思忽至即画百尺之状飘飘然云阴雨气作蜿蜒势已而掷笔抚掌常以此为适意撰集龙证笔诀三卷尝于浄泉寺画山水松石赵廷隠赠之十缣置僧堂前拂衣而去
　　杨元真蜀人画释道罗汉
　　董从诲成都人世本儒家游心绘事佛道人物举意皆精
　　张景思金水石城山张玄之裔工佛道
　　李文才华阳人孟蜀待诏工人物山水兼写真
　　杜弘义蜀晋原人工佛道罗汉
　　吴越王钱镠画墨竹
　　朱澄
　　髙太冲右二人俱江南李中主翰林待诏澄工屋木太冲工写真二人合画雪景宴图时称絶手
　　李仁章并州人学吴画长于鬼神当时谓非卢棱迦无以并辔
　　李夫人西蜀名家未详世胄善属文尤工书画郭崇韬伐蜀得之夫人以崇韬武弁常郁郁不乐月夕独坐南轩竹影婆娑可喜即起挥毫濡墨模写窓纸上明日视之生意具足人间往往效之遂有墨竹
　　童氏江南人所学出王齐翰工道释人物童以妇人而能丹青故当时缙绅家妇女往往求写照焉
　　道士厉归真莫知其乡里善画牛虎并竹雀鸷禽笔简意尽气韵萧爽坡岸山林亦佳尝游洪州信果观内塑像是玄宗时夹纻雀蛤粪其上归真画一鹞于壁笔迹奇异自是鸟雀无复栖者
　　僧贯休俗姓姜氏字徳隠婺州金溪人初以诗得名后入两川颇为王衍待遇因赐紫衣号禅月大师能画唯罗汉最着其像多作古野之貌不类世间所传
　　傅古四明人画龙笔墨遒爽善为蜿蜒之状弟子徳饶无染皆臻其妙
　　楚安汉州什邡人俗姓勾氏善画山水人物楼台点缀甚细论者谓笔踪全亏六法非大手髙格
　　智藴河南人工佛像人物学深曹体
　　徳符画松柏气韵潇洒
　　令宗乃丘文播异姓弟工山水人物佛像天王
　　浙僧藴能工杂画及佛像
　　方匡髙季迪题其画云画图忽见白云峰茶屋香台树几重身若在师行道处晚来惟讶不闻钟

　　画史会要卷一

　　●钦定四库全书

　　画史会要卷二

　　（明）朱谋垔撰

　　○北宋

　　仁宗赵氏讳祯帝天纵神资偶及艺事遽超庶品献穆公主失明亲画龙树菩萨命待诏镂板印施又尝画赭白御马玉衔勒上有宸翰押字印宝又见小猿一轴禁中有天王菩萨像皆帝手笔
