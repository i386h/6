<!-- { "loadSidebar": true } -->
　　释可浩号月泉灵谷寺住持画葡萄有生意不减日观之笔丰南禺赠以歌云龙宫澒洞不可测下有七寳光琉璃老师手掣千尺干粒粒总是真摩尼
　　道士彭玄明华阳人善山水
　　道士彭玄中号■〈扌会〉虔江阴人山水学何彦辉
　　道士沈明逺浙江人画竹石
　　道士张复阳太仓人画兰蕙
　　道士翁孤峰工于画鱼
　　夫人卢氏名允贞字徳恒号恒斋倪文毅公之妻白描精妙有九歌图璇玑图二卷蔵于家文毅公曾孙蕲水令民恱者曾出以示之
　　夫人马氏名闲卿号芷居陈鲁南之妻善山水白描画毕多手裂之不以示人曰此岂妇人女子事耶
　　夫人孙氏任克诚之妻也善写墨梅随父任写梅得名人以孙梅花称之
　　沈氏沈宜谦之女杨伯海妻工折枝花黄姬水题其杏花诗云燕飞修阁帘栊静纨扇新题春思长妙绘一经仙媛手海棠生艶复生香
　　戴氏文进之女画山水人物效其父有笔力
　　仇氏实父之女号杜陵内史能人物画绰有父风
　　朱素娥金陵妓女也山水小景得陈鲁南授以笔法更入作家一闻鲁南选入翰林尽以平日往来诗画缄封寄与鲁南上写云昨日个锦囊佳句明勾引今日个玉堂人物难亲近即此一举素娥之风流儒雅可知
　　吴梅仙金陵妓女也善丹青
　　何昙史痴翁侍姬也聪敏解事善小景工篆书知音律痴翁寻两京絶手琵琶张禄授之尽得其妙
　　林氏名金兰南都妓女也画山水人物宗马逺笔力稍兢
　　马守真号湘兰金陵旧院名妓也善画水墨兰石王穉登挽诗云描兰写竹寄卿卿遗墨都疑泪染成不遇西川髙节度平康浪得校书名
　　林奴儿号秋香风流姿色冠于一时学画于史廷直王元父二人笔力清润从良后有旧知欲求一见因画栁枝于扇头写二十八字以拒之云昔日章台舞细腰任君攀折嫩枝条从今写入丹青里不许东风再动揺

　　画史会要卷四

　　●钦定四库全书

　　画史会要卷五

　　（明）朱谋垔撰

　　○画法

　　梁元帝山水松石格曰夫天地之名造化为灵设竒巧之体势写山水之纵横或格高而思逸信笔妙而墨精由是设粉壁运神情素屏连隅山脉溅朴首尾相映项腹相迎丈尺分寸约有常桯树石云水俱无正形树有大小丛贯孤平扶疎曲直耸拔凌亭乍起伏于柔条□便同□文字或难合于破墨体向异于丹青隠隠半壁高潜入冥挿空类剑陷地如坑秋毛冬骨夏荫春英炎绯寒碧暖日凉星巨松沁水喷之蔚冋褒茂林之幽趣割杂草之芳情泉源至曲雾破山明精蓝观宇桥彴闗城行人犬吠兽走禽惊高墨犹緑下墨犹赪水因断而流逺云欲坠而霞轻桂不疎于胡越松不难于弟兄路广石隔天遥鸟征云中树石宜先点石上枝柯末后成高岭最嫌邻刻石逺山大忌学图经审问既然传笔诀秘之勿泄于戸庭
　　王维山水诀曰夫画道之中水墨最为上肇自然之性成造化之功或咫尺之图写千里之景东西南北宛尔目前春夏秋冬生于笔下初铺水际忌为浮泛之山次布路岐莫作连绵之道主峯最宜高耸客山须要奔趋回抱处僧舎可安水陆邉人家可置村庄着数树以成林枝须抱体山崖合一水而瀑泻泉不乱流渡口只宜寂寂人行须是疎疎通舟檝之桥梁且宜高耸着渔人之钓艇低乃无妨悬崖险峻之间好安怪木峭壁巉岩之处不可通途逺岫与云容相接遥天共水色交光山钩鏁处沿流最出其中路接危时栈道可安于此平地楼台偏宜高栁映人家名山寺观雅称竒杉衬楼阁逺景烟笼深岩云鎻酒旗则当路高悬客帆宜遇水低挂逺山须要低排近树惟宜拔迸手亲笔砚之余有时逰戏三昧岁月遥永颇探幽微妙悟者不在多言善学者还从规矩
　　荆浩山水赋曰凢画山水意在笔先丈山尺树寸马豆人逺人无目逺树无枝逺山无皴隠隠似眉逺水无波高与云齐此其诀也山腰云塞石壁泉塞楼台树寒道路人塞石看三面路看两蹊树观顶■〈宁野〉水看岸塞此其法也凢画山水尖峭者峯平夷者岭峭壁者崖有宂者岫悬石者岩形图者峦路通者川两山夹路者壑两山夹水者涧注水者溪泉通者谷路下小土山者坡极目而平者坂若能辩别此类则粗知山水之彷佛也观者先看气象后辩清浊分宾主之朝揖列羣峯之威仪多则乱少则慢不多不少要分逺近逺山不得连近山逺水不得连近水水要萦回山要回抱古木茂林寺观可安断岸頺堤小桥可置有路处人行无路处林木岸断处古渡山断处荒村水阔处征帆林密处店舎临岸古木露根而藤纒临流石岸嵌空而水痕凡作林木逺则疎平近则高宻有叶者枝柔无叶者枝硬松皮如鳞栢皮纒身生于土者修长而净直长于石者拳曲而伶仃古木节多而半死寒林扶疎而萧森凢画山水须要四时春景则雾鎻烟笼树林隠隠逺木拖蓝山色堆青夏景则林木蔽天緑芜平坂倚云瀑布近水幽亭秋景则水天一色簌簌疎林鴈横烟塞芦袅沙汀冬景则藉地为雪老樵负薪渔舟倚岸水浅沙平冻云黯淡酒帘孤村风雨则不分天地难辨东西行人伞笠渔父蓑衣有风无雨树叶斜披有雨无风枝叶垂下雨霁则云収天碧薄雾霏微山光添翠网晒斜晖晓景则千山欲曙雾霭霏霏曚昽残月晓色熹微暮景则山衔残日帆卸江湄路人归急半掩柴扉或烟斜雾横或逺岫云归或秋江晩渡或古塜断碑或洞庭春霭或潇湘雾迷笔法布置更看临期山形不得犯重树头不得整齐树借山为骨山借树为衣树不可繁要见山之秀丽山不可乱要显树之精神若留意于此者须心会于玄微
　　李成山水诀曰凢画山水先立宾主之位次定逺近之形然后穿凿景物摆布高低落笔无令太重重则浊而不清不可太轻轻则燥而不润烘染过度则不嘉辟绰繁絮则失神发树枝左长右短立石势上重下轻摆布栽揷势使相偎上下云烟取秀不可太多多则散漫无神左右林麓铺陈不可太繁繁则拍塞不舒山高峻无使倾危水深逺勿教穷涸路须曲折山要高昻孤城置之逺邉墟市依于山脚雪天不用云烟雨里无多逺望山舍仍居隘窄渔翁要在平滩朝晴晃朗暮雨阴昏舎屋不在多间渔钓有时而作藤蔓依纒古木窠丛簇扎山头高山烟鎻其腰长岭云翳其脚逺水萦纡而来还用云烟以断其泒怪石巉岩而立仍须土阜以培其根原野旷荡相连苍山依其低浅石须圆混锋芒八面棱层木要交乂挺干四时枯茂迅风拔木暴雨崩崖浅流则岸畔平滩深涧则陡崖直下耸坡之土必要高低烟林之木亦宜疎密重岩切忌头齐羣峯更宜高下孤峯逺设野水遥拖道路时隠时显桥梁或有或无逺怕阴昏近防重浊颠崖怪石不用频施峻岭枯槎也宜少作遥烟逺曙太繁恐失朝昏密树稠林断续防他版刻山原峻崄依稀樵径犹存崖岸倾危隠约云林深暗平川虽逺参差皴染而成流水泉源彷佛还多溅瀑布两路有明有晦起双峯陡高陡低雾薄明爽舒晴烟霭蒙腾欲雨乔木耸直蟠屈者一株二株乱石礧堆竒怪者三块两块点树叶稀疎间密皴石脉以重分轻亭庵不在常施楼观仍须间作人物转顾多般野店犹防相似气象则春山明媚夏木繁阴秋林摇落萧疎冬树槎牙妥帖树根栽挿龙爪宛若抓拏石布棱层根脚还须带土之字水不过三转溅瀑泉不过两重侵天一道飞泉涌瀑争湍彻底翻涛巨浪浅濑平流烟波茫茫云浪浩浩山无独木石不孤单林烟一泒便休□木数株而已乔木疎于平野矮窠密布山头孤烟起自水邉薄霭骤依岩脚野桥寂寞遥通竹坞人家古寺萧条掩映松株佛塔春水緑而潋灎夏津涨而弥漫秋潦尽而澄清寒泉涸而凝泚新窠脾骨岸石须要皴□古树槎牙景物兼还秀媚分清分浊庶几浓淡相兼淳重淳轻病在偏枯损体山高木小虽幽逺而气雄木大山低虽雄豪而势薄千岩万壑要低昻聚散而不同迭巘层峦但起伏峥嵘而各异不迷颠倒回还自然游戏三昧
　　郭思画论曰大率图画风力气韵固在当人其如种种之要不可不察矣画人物者必分贵贱气貌朝代衣冠释门则有善功方便之颜道像必具修真度世之范帝王当崇上圣天日之表外夷应得慕华钦顺之情儒贤即见忠信礼义之风武士固多勇悍英烈之貌隠逸俄识肥遯髙世之节贵戚盖尚纷华侈靡之容帝释须明威福严重之仪鬼神乃作丑魄【尺者切】驰趡【干见切】之状士女宜富秀色婑【鸟果切】媠【媠坐切】之态田家自有醇甿村野之真画衣纹林石用笔全类于书画衣纹有重大而调畅者有缜细而劲健者勾绰纵掣理无妄下以状高侧深斜卷折飘举之势画林木者有樛枝挺干屈节皱皮纽裂多端分敷万状作怒龙惊虺之势耸凌云翳日之姿宜须崖岸丰隆方称蟠根老壮也画山石者多作矾头亦为凌面落笔便见坚重之性皴淡即生窊凸之形每留素以成云或借地而为雪其破墨之功尤为难也画畜兽者全要停分向背筋力精神肉分肥圆毛骨隠起仍分诸物所禀动止之性【四足唯兔掌底有毛谓之建毛】画龙者折出三停【自首至膞膞至腰腰至尾也】分成九似【角似鹿头似駞眼似鬼项似蛇腹似蜃鳞似鱼爪似鹰掌似虎耳似牛】穷游泳蜿蜒之妙得回蟠升降之宜仍要鬃鬛肘毛笔画壮快直自肉中生出为佳也【凢画龙开口者易为巧合口者难为功画家称开口猫儿合口龙言其两难也】画水者有一摆之波三折之浪布之字之势分虎爪之形汤汤若动使观者浩然有江湖之思为妙也画屋木者折筭无亏笔画勾壮深逺透空一去百斜如隋唐五代已前洎国初郭忠恕王士元之流画楼阁多见四角其斗拱逐铺作为之向背分明不失绳墨今之画者多用直尺一就界画分成斗栱笔迹繁杂无壮丽闲雅之意画花果草木自有四时景候阴阳向背笋条老嫩苞蕚后先逮诸园蔬野草咸有出土体性画翎毛者必须知识诸禽形体名件自嘴啄口脸眼縁【去声】丛林脑毛披蓑毛翅有梢【去声】翅有蛤翅翅邦【上声】上有大节小节大小窝翎次及六梢又有斜【平声】风掠草【弥缝翅习之间】散毛压磾尾肚毛腿袴尾锥脚有探爪【三节】食爪【三节】撩爪【四节】托爪【一节】宣黄八甲鸷鸟眼上谓之看棚【一名看檐】背毛之间谓之合溜山鹊鸡类各有岁时苍嫩皮毛眼爪之异家鹅鸭即有子肚野飞水禽自然轻梢【去声】如此之类或鸣集而羽翮紧戢或寒栖而毛叶松泡【去声】已上具有名体处所必须融会阙一不可设或未识汉殿吴殿梁柱斗栱乂手替木熟柱駞峯方茎额道抱间昻头罗花罗幔暗制绰幕猢狲头琥珀枋龟头虎座飞檐噗水膊风化废垂鱼草惹当钩曲脊之类凭何以画屋木也画者尚罕能精究况观者乎
　　饶自然绘宗十二忌
　　一曰布置迫塞凢画山水必先置绢素于明净之室伺神间意定然后入思小幅巨轴随意经营若障过数幅壁过十丈先以行竿引炭朽布山溪树石楼阁人物大小高低一一位置然后立于数十歩之外详审谛观自见其可却将淡墨约定谓之小落笔然后肆志挥洒无不得宜宋元名手所谓盘礴睥睨意在笔先之谓也亦须上下空阔四傍疎通庻几潇洒若充塞满腹便不风致此第一事也
　　二曰逺近不分作山水先要分逺近使高低大小得宜假如一尺之山当作几大人物为是葢近则坡石树木当大屋宇人物称之逺则峰峦树木当小屋宇人物称之极逺不可作人物墨则逺淡近浓逾逺逾淡不易之论也
