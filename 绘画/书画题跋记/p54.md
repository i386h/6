<!-- { "loadSidebar": true } -->
　　画家以古为师以自上乗进此当以天地为师每朝起看云气变幻絶近画中山山行见竒树须四面取之树有左看不入画而右看入画者前后亦尔看得熟自然传神传神者必以形形与心手相凑而相防神之所托也树岂有不入画者将画史收之生绢中茂密而不繁峭秀而不寒即是一家眷属耳
　　元镇自题狮子林图余此画真得荆闗遗意非王辈所能梦见也其高自标置如此又张伯雨题云林画云无画史纵横习气顾谨中题云林画云初以董源为宗及乎晩年画益精诣而书法漫矣盖倪迂书絶工致晩乃失之而聚精于画一变古法以天真幽淡为宗要亦所谓渐老渐熟者若不从北苑筑基不容易到耳纵横习气即黄子乆未断幽澹而言则赵吴兴犹逊迂翁其胸次自别也
　　古人云有笔有墨笔墨二字人多不晓画岂有笔墨者但有轮廓而无皴法即谓之无笔有皴法而不分轻重向背明晦即谓之无墨古人云石分三面此语即是笔亦是墨
　　禅家有南北二宗唐时始分画之南北二宗亦唐时分也但其人非南北耳北宗则李思训父子着色山水流而为宋之赵干赵伯驹伯绣以至马夏辈南宗则王摩诘始用渲澹一变钩研之法其为张藻荆郭董巨米家父子以至元之四大家亦如六祖之后有马驹云门临济儿孙之盛而北宗微矣要之摩诘所谓云峰石迹回出天机笔意纵横参乎造化者东坡赞吴道子王维画壁亦曰吾于维也无间然知言哉
　　画之道所谓宇宙在乎手者眼前无非生机故其人往往多夀至如刻画细碎为造物役者乃能损夀盖无生机也黄子乆沈石田文徴仲皆大耋仇英短命赵吴兴止六十余仇与赵品格虽不同皆习者之流非以画为寄以画为乐者也寄乐于画自黄公望始开此门庭耳尝谓右军父子之书至齐梁而风流顿尽自唐初虞褚辈一变其法乃不合而合右军父子殆如复生此言大不易防盖临摹最易神防难传故也巨然学北苑元章学北苑黄子久学北苑倪瓒学北苑学一北苑耳而彼此不相似使俗人为之与临本同若之何能传世也画家之妙全在烟云变幻中米虎儿谓王维画见之最多皆如刻画不足学也惟以云山谓墨戏此语虽似过正然山水中当着意生云不可用拘染当以墨渍出令如气蒸冉冉欲堕乃可称生动之韵
　　山之轮廓既先定然后皴之今人从碎处积为大山此最是病古人运大轴只三四大分合所以成章虽其中细碎甚多要之取势为主吾有元人论画米高二家山书正先得吾意
　　董北苑画树都不作小树者如秋山行旅是也又有作小树但只逺望之似树其实慿防缀以成形者此即米氏落茄之源委盖小树最要淋漓约略简于枝柯而繁于形影欲如文君之眉与黛色相参合则是高手也画树之窍只在多曲虽一枝一节无有可直之理其向背俯仰皆于曲中取之或曰然则诸家不有直树乎曰树虽直而生枝发节处必不都直也董北苑树作劲挺之状特曲处简尔李营丘则千屈万曲无复直笔矣枯树最不可少时于茂林中间见乃竒古茂树惟桧栢杨栁桂槐要郁森其妙处在树头与四面参差一出一入一肥一瘦处古人以木炭画圏随围而防之正为此也宋人多写垂桞又有防叶栁垂栁不难画只要分枝头得势耳防叶栁之妙在树头圆铺处只以汁緑渍出又要森萧有迎风摇飏之意其枝头须半明半暗又春二月栁未垂条秋九月栁已衰飒不可混设色亦须体此意
　　画树木各有分别如画潇湘圗意在荒逺灭没即不当大树及近景丛木如园亭景可作杨栁梧竹及古桧青松若以园亭景树移之山居便不称矣若重山复嶂树木又别当直枝直干多用攒防彼此相借望之糢糊鬰葱似入林有猿啼虎嘷者乃称至如春夏秋冬风晴雨雪又不在言也
　　李思训写海外山董源写江南山米元晖写南徐山李唐写中州山马逺夏圭写钱塘山赵吴兴写苕霅山黄子久写海虞山若夫方壶蓬防必有羽人传照余以意为之未知是否
　　云山不始于米元章盖自唐时王洽泼墨便已有其意董北苑好作烟景烟云变没即米画也余于米虎儿潇湘白云圗悟墨戏三昩故以写楚山
　　画家初以古人为师后以造物为师吾见黄子久天池图皆膺本昨年游吴中山防笻石壁下快心洞目狂叫曰黄石公黄石公同游者不测余曰今日遇吾师耳幽亭秀水古人常绘世无解其意者余为下注脚曰亭下无俗物谓之幽木不拥肿经霜变黄者谓之秀昌黎云坐茂树以终日当作嘉树则四时皆宜霜松雪竹虽凝寒亦日堪对
　　山下孤烟逺村天邉独树高原非右丞工于画道不能得此句米元晖犹谓右丞画如刻画故余以米家山写
　　韵　　　　　　　　　　董其昌
　　董宰书卷
　　东坡文章忠义能倾一世然王荆公司马君实与之同时亦是同调人而前后放废一舒一温至此可谓不遇李北海碑板照四裔老杜八哀诗推重特至其自叙诗曰李邕愿卜邻如太白之于贺监也
　　李白诗集推挹少陵者絶少独少陵于白不一而足然蜀道难亦为少陵作唐勒宋玉或尚有篇什不转耳饮中八仙诗有李白为领袖竹林七贤有稽叔夜西园雅集十六人有坡公参而不混同而不杂在人冷眼觑
　　着　　　　　　　　　　其昌
　　董宰作画八帧为一册间写画法语
　　荒率苍莽即为墨戏
　　云林学闗仝用侧笔如东坡学徐浩用偃笔
　　云林画有婀娜如美人者有泼頼如猛士者
　　黄子久画得之虞山与天池山
　　海岳庵图自言楚山清晓于南徐见之
　　米氏父子画往京口望江山即是粉本
　　气韵生动必在生知非学所及然大要以澹为主所谓澹者天骨自然脱去尘俗若有意为淡去之转逺
　　其昌
　　董宰跋泉州帖
　　淳化官帖北宋时已难见世所传临江潭绛汝长沙诸刻亦零落鲜全本惟泉州石刻仅少苐五卷之半此宋搨至佳者海上顾氏所藏奕奕有神气真墨池之竒寳也今归越石珍重珍重　　其昌题
　　陆包山松枝喜鹊
　　春风海屋开华宴手缚苍龙到席前乗子西池问王母
　　桑田沧海定何年　　　　陆治
　　陈白阳题扇
　　自愧迂踈常取咎更兼多病懒经营一生落落真如寄举世滔滔亦可惊身外事机争入梦眼前杯酒却闗情茅斋此夜劳相问风雨明朝未许行
　　客过田舍奉赠　　　　陈遒复
　　姚谷庵草书
　　宦途跋涉利途危偏爱江南水竹居万叠滁山都入画一阶春草不教除空蒙气挹胸襟爽清冷光摇几席虚人世红尘浮滚滚难从屏障上衣裾
　　丹丘生公绶
　　唐伯虎行书
　　措身物外谢时名着眼闲中看世情人筭不如天筭巧机心争似道心平思量昨日疑前世睡起今朝是再生説与明人应晓得与愚人说也分明
　　苏台唐寅
　　宋石门玉湖渔隠图【在绢素上仿王叔明笔意卷首董宰大行真书八字】岘山铁笛碧浪兰舟　董其昌书【卷长六尺余画后欵云】万歴甲辰冬日为叔隠世雅兄写玉湖渔隠图八十翁檇李宋旭
　　赠玉湖渔父高逸
　　蒹葭秋数里江色转无穷老兴吹长笛孤眠抱短桐苹香沙鸟醉月白钓丝空谁识蓬壶口逃名散发翁
　　友弟陈继儒书于西湖之垂露亭
　　岘山碧浪翠交加有客拏舟日未斜目击闲云横玉笛身随野鸟卧金沙垂纶岂羡任公子徙宅还同顔阖家为问缁林何处是烟波深锁即天涯
　　右赠叔隠先生高隠　　蒲阪杨俊臣
　　傲矣五湖长悠然一苇航坐看云上下行泊水微茫竿拂珊瑚色窻虚明月光高眠都不羡清起沧浪
　　黄汝亨【寓庸居士白文贞父氏白文】
　　岂是滋泉濮水纶不垂钓饵一闲人平生为写山川影故与烟霞老作邻
　　惯于湖海若为亲四达交情讵不堪一笠一瓢竟何事钓虚聊复拟淮南　　周叔宗
　　千顷湖波浸碧山阿谁钓艇水云间心非熊卜踪偏幻身似羊裘梦亦闲琥珀杯中吞防滟水晶宫外弄潺湲真丰采今犹在莫道髙风不可攀
　　吕鼎【姬重父白文】
　　分得湖干乐事多白苹红蓼共青莎夜来唤酒谁同醉烟客曽招张志和
　　吹残铁笛尚微醺山月相澄夜未分趺坐矶头数鱼藻恐垂纶处乱溪云　　溪上花农吴之鲸
　　钓翁高隠占渔矶浮玉山空碧浪微千顷水云青翰舫半天风雨緑簑衣春深苕叶参差长秋尽苹花厯乱飞醉后倚蓬吹铁笛一羣沙鸟自防机
　　东海徐惟起【徐兴公氏白文】
　　杨栁千行芦万顷一簑一笠烟波冷碧浪湖邉浪可餐风风雨雨弄渔竿　　华亭曹蕃
　　我爱芝湖胜为渔寄烟水君隠玉湖濵怪底成契我昔登岘山碧浪黏天碧铁笛声叫云老渔何处覔意本不在鱼意在山水间纎翰持作钩寸管持作竿移舟傍清樾白日足幽梦双携玉童子笑覔桃花洞
　　于越谢伯美
　　我家镜湖曲尔住玉湖邉不隔钱江水时过书画船为渔苦识字片纸重双环翻笑真子埋名苕霅间何须买岩壑不用覔丘樊尽日风波里看他桞色昏新琢白玉章朱字密于网上笺乞天公册尔五湖长昨夜桃花水新添一尺青得鱼不沽酒入市换兰亭我昔过浮玉长怜似镜湖只输荷十里消得酒千壶画取烟波上沧浪一钓舟丹砂吾自有为尔抹羊裘剪却瑚树从他下钓竿只愁菰蒋里处处月明寒茶灶青林下香炉白浪前有鱼堪作鲙寄取侍中船左手持酒杯右手作蝌蚪为问武陵溪有此渔人否
　　防稽王骥德













　　续书画题跋记卷十二
