<!-- { "loadSidebar": true } -->
　　西风吹不凋　　　　　减字木兰花
　　山隂曾寅孙奉题
　　昔年添竹延秋蔓露叶离披马乳寒今日天涯忽开卷还如架底夜凉看
　　一片秋云江上影老禅収拾入蒲萄小窻剩有诗为伴不博凉州意自高　　鄱阳仲舆叶衡题
　　就借日观韵奉题　　　上饶程鳯飞
　　老僧妙墨遍中州好事携将万里游要识色空同不朽龙须马乳等浮沤
　　敬题日观手卷后　　　明瑞顿首
　　墨浪黏天泼泼枝累累数颗翻云衣南风吹到燕山外带得幽芗巢底归　　辛卯
　　米西清云山小卷【在澄心堂纸上画长丈余宋裱云山细润出诸卷之上卷首一
　　圆印朱文芝山二字崇祯丙子四月望后二日观于周敏仲舟中】
　　余墨戏气韵颇不凡它日未易量也元晖书
　　至乐轩画卷　妙品第三　兰隠【朱文大古印】
　　刘珍【朱文】　　庭玉【朱文】　刘氏家蔵【朱文】

　　书画题跋记卷二
　　钦定四库全书
　　书画题跋记卷三
　　明　郁逄庆　编
　　宋榻东方画赞洛神赋二帖
　　不学兰亭贮屋梁密妃曼倩出装潢王家旧物存羲献
　　絶胜遗金发窖藏　　　　商邱宋无【吴逸士宋子虚朱文印】晋人真迹千无一真徃往皆唐人临模唐模既少米氏所谓石刻髙者可降真迹一等此二帖纸墨絶佳借观
　　累日因得其妙处　　　　汾亭石巗【石民瞻印】
　　右王右军东方画赞唐人欧阳率更得其笔法而自成一家者大令洛神赋间以章草栁诚悬尝谓子敬好冩是赋人间合有数本此其一焉似不诬矣故乡先生海粟王君旧有此二帖未及装潢而先生没其仲子东字起善者得诸故箧即成轴以袭蔵是亦以手泽之气所存匪特为古人翰墨之宝也
　　苏人钱良有敬题【钱翼之氏朱文】
　　二王翰墨妙絶今古笔法初本钟元常后世尚王而不及钟者亦犹周公孔子尊孔子以及周也友人王起善一日见示右军书曼倩画赞大令洛神赋是其尊人海粟公所蔵诚先朝故家旧物起善宜珍蔵之毋为萧生所惑也
　　元统乙亥中秋日吴夀民书于苏台寓室【吴氏仲仁父白文】书法以为楷世谓之楷汉魏而下钟元常善书尤工小楷至王右军得其神所书乐毅黄庭东方朔画赞各臻其妙右军亦自谓他书皆不及之故其转折端方一波一拂遒劲妍美若雅士在朝垂绅正服济济仪容复如蝉翼鸟翅俱有翩翩自得之状大令所书洛神赋非止一本是书多用章草法汉魏风规粲然可观二帖皆石刻中善本况得覩其真迹者又何如耶
　　顾复【顾仁甫氏】
　　曼倩仪形汉庙堂洛神赋韵魏文章千金石刻人争购
　　笔阵犹堪识二王　　　　弋阳山樵李瓒【李子鬯氏墨印】还四十年前客丁景仁书馆题此诗白云师持以见示顿印畴昔为之叹息不置【瀼居二字印】
　　二王笔扎为古今书家宗祖言书者必称羲献虽父子之序当尔而书之等第亦　繇是而见焉然子敬尝自谓其书过父至观显壁乃始心服是卷以二帖合而为一岂无意耶和氏之璧截昉而凝雪使天地间有二焉亦不并色矣
　　汴段天祐
　　由籕而篆而而楷楷至二王蔑以加矣此东方画赞洛神赋确乎见宝于后世也近攻书者自负轶出江左追踪汉氏凡稍渉永和法者则訾之曰此晋字也使诚知晋字为六朝唐宋之冠即无是语惟其未见二王妙处辄于似晋者而轻肆雌黄之口而于二王其何伤于日月乎王起善家藏二帖虽是碑刻精神韵度自是絶尘他日有訾晋字或一见之岂不愧汗浃背乎至元二年丙子岁夏五八日天台舒叔献书
　　两帖古意潇然与世俗诸本顿异视规规然求其形似而无神情者相去逺矣善学柳下恵者无如鲁男子要当以此评书可以得古人彷佛
　　至正十有八年秋七月廿六日赵郡苏大年凝润轩中题【朱文苏昌龄印】
　　法书家评王右军画像赞洛神赋有矜庄严肃之象今观此刻信然而大令以章草法书洛神赋尤为竒伟王
　　君善宝藏之　　　　　　朱徳润题【朱泽民氏】
　　谷阳龚先生子敬为仆题唐丁府君墓铭有云祖子孙一气虽逺犹亲古人所以敬祭祀之义今观起善逺祖右军大令二帖乃其先子海粟斋所藏手泽存焉展卷起敬济阳生丁应荣【丁景仁氏】
　　书法流晋及梁石纹中断象天潢君家竟古家鸡在松墨精微更世藏晋贤妙笔阵堂堂鉴赏元晖继阿章父子吴兴生圣代风流彷佛似诸王
　　至元丙子暮春重观于起善斋用宋李韵奉题
　　应荣
　　二王真迹宋御府所藏合三百三十余帋靖康之难悉废于金人之手矣今或遗逸于世者去晋益逺楮朽墨闇莫辨真赝而卒夀其书法流天下则幸有石本在耳模刻者之功于是乎可赏若此二帖又二王之名书也然较之世所诸帖体格殊异盖彼皆短牍小简信笔数行如乐毅论黄庭经与此赞则全篇成章宜其严整不苟异于他书而稧饮序出于觞咏游骋物我兴废之际笔意飘逸又不可执一论若洛神赋为子敬生平所好冩亦用意之书也然自昔人所见皆自嬉至飞十三行耳此独得其全文何耶陈味先生持此示余城东之续古堂因叹二王书如云行太虚态度不定观书者如鲁僖登台使每岁分至啓闭皆八表同昬之云虽不望可也
　　吴寛题
　　山谷尝谓东方画赞墨迹疑是吴通微兄弟书以其运笔结字极似通微书黄庭外景也又疑洛神赋非子敬书谓宋宣献周膳部少加笔力亦可到今观此二帖则山谷之论其未然乎必有能辨之者
　　王鏊【济之二字印】
　　余生平所见东方先生像赞多矣独此本最为古榻而书法迥别盖北本与南派异也大令洛神赋则楷书全本有十三行世多翻刻章草小书则仅见此纸而已二帖是吾吴世传旧物诸跋大胜自宋迄今最近者为吴文定王文恪亦垂百年况前此皆宋元间名人笔乎跋至弋阳李瓒而丁应荣诗尾云用宋李韵知前此为宋人无疑矣二帖在宋时为人宝重如此又三百年后入余手那得不视为至宝岂但云下真迹一等而已嘉靖中吴中刻二王帖选中洛神赋从此本翻出其法具形似观此便当烧却
　　万厯丁亥夏六月世懋谨识
　　再阅所谓宋李乃宋元李瓒二人非谓宋时人也然观瓒再题云四十年前客丁景仁书馆题则前题时亦当是宋末矣岂此帖在宋时归丁应荣后归王海粟而应荣复为之跋耶不然海粟父子宝是帖已歴宋元二代耶戊子春正月王世懋又题
　　王右军六帖真迹【在楮上】
　　重告慰情吾腹中小佳体痹之气便转差深以为慰慰足下意也王羲之顿首
　　月十三日羲之顿首追伤切割情不自胜奈何奈何昨反想至向来快雨想君佳乃得此雨必佳深为君欣喜信既乏劣又头痛甚无　力不具王羲之顿首
　　诸贤子粗足自枝住否吾弱息毁大儿恒救命足令人心燋先日之懽于今皆为哀苦自非复衰年所堪岂复以既往累心率事自难为懐如之何
　　六月十一日羲之报道护不救疾恻怛伤懐念弟闻问悲伤不可胜奈何奈何曹妺累丧儿女不可为心如何得廿三日书为慰及还不次羲之报
　　尔今比善和尊今当出乡女母子粗平安丧际贤女动气疾当时乃勿勿今以除也他等皆知孝思先日之欢于今皆为哀苦触事切人处此而能令哀恻不经于心殆空语耳一至于此何所复复具
　　州民王羲之死罪贤　逝没甚痛奈何白牋不备太尉门左不可言同此酸慨王羲之顿首
　　唐张旭草书兰馨帖【此八字云林题签】
　　兰虽可焚香不可夺今日天气佳足下更拨正人同行古草书帖云兰虽可焚廿一字相为稽叔夜书予验笔意疑为张长史书山谷云颠工于肥素工于痩而奔轶絶尘则同此书肥劲古雅非长史不能又予尝见公所书濯烟宛陵春草等帖结体虽不甚同而其妙处则与此实出一闗钮也但其文义不可解盖唐文玉好二王书故屏幛间多晋人帖语一时化之或长史书叔夜帖语亦未可知然今不可攷矣嘉靖丙辰三月长洲文征明题
　　张长史春草帖
　　春草青青千里余边城落日见离居情知海上三年别不寄云间一纸书
　　又濯烟帖
　　濯濯烟条拂地垂城边楼畔结春思请君细看风流意不是灵和殿里时【上有明昌宝玩御府宝绘羣玉中秘诸印】
　　唐徐季海宝林寺诗【在麻纸上】
　　五言宝林寺作　　　　　　　【李穆家蔵书记】
　　防稽公徐浩
　　兹山昔飞来逺自琅琊台孤岫形在深泉鳗井开越王屡登陟何相传辞才塔庙崇其巅规模称壮哉禅堂清溽润髙阁无灰炱照曜珠吐月铿轰钟隠雷揆予乆缨弁末路遭邅一弃沧海曲六年稽岭隈逝川惜东驶驰景怜西頽腰带愁疾减容顔衰悴催赖居兹寺中去士多卢能洗心聴经论礼足蠲防灾永愿依胜侣清江乗渡杯【保太文房之记】　押
　　臣锴鉴定　【内□　前后绍　米　平生同印　兴小玺　姓　真赏】
　　【柯九思墨印】
　　飞来琅琊峯突兀天光台金缦龙变化一窍沧溟开万古共登眺作赋皆竒才春宫压赑屭句践何雄哉混沌忽开辟穷徼连瓯台湖波荡明镜江流极奔雷人生如惊涛百折无一月出鲸海东日落崦嵫隈不畏蜀道难但伤灵頽萋萋原上草苦为霜露催灵均亦何心纫兰重修能西山采蕨薇我独罹其灾放浪任天真日饮三百杯
　　五代末徐浩有书名观其宝林寺诗无虚士也惜乎悲嗟无聊感叹功名之流落其亦寡于闻道者矣因走笔用其韵千古一时毋哂由也黄鹤山樵王书赵子固定武兰亭落水本
　　天圣丙寅年正月二十五日重装
　　【帖前有方寸朱　子固二字　方寸朱文偻文彛斋二字印　白文印　　公家记印】
　　才翁东斋所蔵图书尝尽览焉
　　髙平范仲淹题
　　皇祐己丑四月太原王尧臣观
　　元祐戊辰二月获于才翁之子泊字及之米黻记【傍有朱文楚　白文孝友　朱文存义国米芾印　　世家印　　书府印】
　　池刘泾巨济曾观
　　昔中原云扰定李生获稧帖真刻尝以墨本投韩忠献公公索之急乃模刻送官其后宋景文始得李本蔵之公库至薛师正出守子绍彭又从而易之盖自韩宋以来士大夫得之是邦者真赝已相乱矣东　易周致肃以此卷相视题识由髙平范公而下皆宋名臣其必识
　　真矣乎　　　　　　　　鄜刘汶书
　　世兰亭以肥痩完缺纸墨为别诚至论矣然求之牝牡骊黄之外则在展卷之间精神焕发尤妙论也此本题志可证而磨没中如月光在天尤可宝也
　　京兆杜本观
　　茧纸不可复见锦标玉轴又安在哉定武真刻尚论其肥痩耶观文正公所题固可宝矣
　　后学许大同识【许氏叔异朱文印】
　　此定武本也余有一本以稍痩耳噫兰亭为世所珍今昔皆然尝虑萧翼之相遇致肃其秘之
　　宣城吴锳观
　　书至晋二王蔑以加矣昔人谓其妙在笔墨之外盖至论也此稧帖有宋元诸名公题志其于评议已详知经海岳翁之具眼为定武佳刻无疑致肃尚袭蔵之
　　同郡麐溪郑涛谨记
