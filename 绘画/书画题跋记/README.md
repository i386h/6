<!-- { "loadSidebar": true } -->
　　钦定四库全书　　　　　子部八
　　书画题防记　　　　　　艺术类一【书画之属】提要
　　【臣】等谨案书画题防记十二卷续题防记十二卷明郁逢庆撰逢庆字叔遇别号水西道人嘉兴人是书分前后二集前集末有自识云所见法书名画録其题咏积成卷帙时崇祯七年冬也后集无防则不知其成于何嵗矣其书皆即所见书画録其题防初不以辨别真赝为事故如赵孟坚所蔵定武兰亭本天圣丙寅一条范仲淹王尧臣米黻刘泾四条年月位置皆与海寜陈氏渤海蔵真帖所刻禇模本同盖以赵孟坚落水本原亦有范仲淹题而禇模本原亦有孟坚印传写舛互遂致混二本题防为一又如五字损本文徴明防既载于前集第十卷作嘉靖九年八月二日下注云详见续集而续集第二卷载此防则作嘉靖十一年六月二十又七日同一帖同一防一字不易而年月迥乎不同又前集髙克恭仿米芾青緑云山云详见续集而前集所载克恭名欵及至正戊子呉镇题一叚续集乃反无之沈周有竹居卷亦云详续集而徐有贞文林呉寛钱仁夫秦巘数诗与前集所载乃前后倒互诸如此类皆漫无考订至于前集所载宋髙宗画册梁楷画右军书扇图皆有水西道人题记当即逢庆所蔵又第一至第四卷每卷之尾皆有崇祯甲戌冬日収蔵题记核其嵗月亦即逢庆所自识而皆未注某为所蔵某为所见体例尤不分明特以采摭繁富多可互资防考者故并録存之备检阅焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　书画题跋记序
　　右书画题跋十二卷为禾郡逢庆氏编辑其后序云余生长江南幸值太平之日游诸名公间每出法书名画燕闲清昼共相赏激因録其题咏积数十年遂成卷帙是编盖订于崇祯七年也噫亦难矣哉夫古人名迹非若经史子集之有板本可以行世而垂后所赖以传者非绢素楮墨之能不朽也或近而百年远而数百年临摹既久以伪乱真古人之精爽随世湮沦良可喟嘅是以宏览博物之士或征之同时或考之异代单词片翰足以表章前人之遗墨者莫不笔之卷轴载在著述使渊雅者乐其搜罗讨论者悉其真赝庶良工苦心不没于后人之纰谬此集録为古今商订之一助也余往与司农曹溶氏论古法书名画谓千载而下孰辨其真伪司农言甲申三月余留京师内府所蔵名迹为人捆载而弃于道路者充塞街巷予遣人罗致日夕纵观别其姸丑而第其甲乙余岂与昔贤同时安能必前人之不我欺哉其所见者广则辨之益笃以此差自信耳又言往哲题跋语必矜贵论有确据非意为去取漫加褒贬也初得是编继得续编十二卷而合诸司农之言其有以啓予也夫逢庆姓郁氏字叔遇别号水西道人嘉兴人也康熙己巳重午日休阳汪森题











　　钦定四库全书
　　书画题跋记卷一
　　明　郁逢庆　撰
　　宋搨淳化祖石刻法帖六卷【华中甫家藏】
　　世传淳化帖为法帖之祖然传刻蔓衍在宋已有三十二本其间刻搨工拙楮墨精粗虽互有失得而失真多矣然淳化祖刻在当时已不易得刘潜夫尝得李玮家赐本谓直数百千其重如此况后世乎前辈辨此帖凡数条皆有证据今非但不可见虽见亦无据以为辨矣无锡华中甫偶得旧刻六卷相传为阁本而银锭擐痕隠然可验楮墨既异字复丰腴至于行数多寡与今世传本皆不同苐六卷内宋人朱字辨证五条笔迹精好类苏书但其间有黄辨等字疑为黄长睿长睿宣政间人出坡公之后不宜引以为据也然余考长睿所着法帖辨与此又似不同岂别一人也寡浅无识不敢自信漫记如此然此帖要非寻常传刻本也
　　第七卷朱书辨证十一条　　第八卷无朱书第九卷无朱书【正徳己夘五月望衡山文徴明题】
　　续収淳化祖石刻法帖三卷
　　余生六十年阅淳化帖不知其防然莫有过华君中甫所蔵六卷者尝为考订定为古本无疑而中甫顾以不全为恨余谓淳化抵今五百余年屡更兵燹一行数字皆足蔵翫况六卷乎嘉靖庚寅儿子嘉偶于鬻书人处获见三卷亟报中甫以厚直购得之非独卷数适合而纸墨刻搨与行间朱书辨证亦无不同盖原是一帖不知何縁分拆相去防时卒复合而为一岂有神物周旋于其间哉昔赵文敏公求古阁帖凡三易而后完自跋其后谓虽墨有燥湿轻重造有工拙皆为淳化旧刻然则公所得固非一类也岂若此本散而复合殆犹丰城之劒有不偶然者诚希世之珍也
　　嘉靖九年秋七月既望文征明识
　　右阁帖九卷隆庆末年归于吾乡项少溪公后于燕京复得一卷辏完十卷闻此帖宋时装裱背纸内每每有宋人手简真迹尤可宝也
　　卷首有子昻赵字印及云房清玩印尾有钜鹿郡图书印
　　顔鲁公刘中使帖真迹【在青纸上】
　　近闻刘中使至瀛州吴希光已降天慰海隅之心耳又闻礠州为卢子期所围舍利将军擒获之吁足慰也右唐太师顔鲁公书刘中使帖真迹着载宣和书谱南渡后入绍兴内府至元丙戌以陆柬之兰亭诗欧阳率更卜商帖真迹二卷易得于张绣江处此帖笔画雄健不独与蔡明远寒食等帖相颉颃而书旨慷慨激烈公之英风义节犹可想见于百世之下信可宝也三月十有二日大梁王芝再拜谨题于宝墨斋
　　北燕乔篑成仲山观
　　顔太师之书世不多见不肖平生见真迹三本祭侄季明文马病及此帖祭侄行草马病行真皆小而此帖正行差大虽体制不同然其英风烈气见于笔端一也此语岂可为不知者道哉
　　鲜于枢拜手书
　　鲁公书存世尝见李光顔太保帖乞米帖马病帖顿首夫人帖祭侄季明文允南母商氏赠告昭甫告幷此八本观于此书端可为钩如屈金点如堕石东坡有云书至于顔鲁公诚哉是言也时大徳九年嵗在乙巳冬十月廿五日集贤学士通议大夫张晏敬书【张晏　逢山　端本　襄国　皆朱和印　彦清　家传　张氏　文】
　　瀛州帖视鲁公他书特大而凛凛忠义之气如对生面非石刻所能髣髴也余生平获见真迹二小字麻姑记与此耳尝有云桃源在何处乃见世道污所以顔鲁公细书麻姑记事近荒忽特贤者适婴多虞世降俗陋假异境以明其志殆有托而云然维鲁公忠贯日月功载旂常固不待善书名于代况笔精墨妙若是耶昔桓彞渡江伤晋之弱及见王导辈语则知有托足之地余于是观公翦禽之快亦知夫唐爝未息欤史侯处厚尚义士也旷嵗月而得之既得之非尚义者不出示非其人处厚知所尚哉钱唐白珽谨题【白廷玉　湛渊子父白文　朱文】
　　右唐鲁郡开国公太子太师顔真卿字清臣书刘中使帖真迹四十一字公尝学书于张旭得屋漏雨法衍游京师览公书最多衍之所蔵送辛晃序顔昭甫殷夫人二诰争座后帖朝回马病帖皆经宣和绍兴御府然俱未若此帖之雄放豪逸岂特入季明之室将与元气争长昔人云书一艺耳苟非其人虽工不足贵也惟公可以当之至大己酉中秋日拜观于兰谷大卿史侯之第
　　城田衍题
　　太平之日生长京师乃得防观诸公法帖故能考其笔法辨其真伪也如顔书且勿论碑本今专审其墨迹如乞米李太保马病皆真行祭侄文行草字如钱许大四帖相若皆白纸顿首夫人行书澹黄纸字亦钱许大昭甫告正书甚严整有力白纸字亦钱许大全肖碑刻允南母告寸五大字笔力不及白纸此刘中使帖字最大观其运笔点画如见其人端有闻捷慨然效忠之态真希世之宝也时于明窻净几展玩之余収卷三叹后之学书者非不属志米芾所谓心防而手不遂也饮中尝用东坡砚山谷墨敬书于劝学斋　【张彦清重题】
　　早来左顾匆匆不获款曲甚媿承借顔公帖适归仆马遑遽不及详阅姑随使驰纳他日入城更望带至一观千万千万签头亦伺后次不悉征明顿首中甫尊兄
　　右顔鲁公刘中使帖征明少时尝从太仆李公应祯观于吴江史氏李公谓鲁公真迹存世者此帖为最征明时未有识不知其言为的及今四十年年逾六十所阅顔书屡矣卒未有胜之者因华君中甫持以相示展阅数四神气爽然米氏所谓忠义映发顿挫郁屈者此帖诚有之乃知前辈之不妄也帖后跋尾六通首王英孙次鲜于太常又次张彦清白湛渊田师孟最后亦彦清书盖此帖曾蔵彦清所后易于英孙耳观跋语可见考英孙所跋嵗月宜在后不知何縁出诸公之前初疑装池之误欲令改易而张公钤印宛然不可拆裂姑记于此以俟博识
　　嘉靖九年庚寅菊月望日征明识
　　鲜于伯机题祭季明文天下法书第一吾家法书第一此又题刘中使帖渔阳笔法信有所自名不虚得此卷余已刻之戏鸿堂帖中
　　董其昌观因题
　　倪元镇松亭山色图
　　阿翁好读闲居赋桃李春风满庭户时与华阳道士行还邻甫里先生住宝净僧居共斋粥已看富贵如风雾我来三宿夜连牀行路荆榛嵗将暮　壬子九月十九日为潘翁仲辉写松亭山色图幷赋七言题右方瓒华屋不能留此图秀色今来照书户夸父空将碧嶂移羽人仍在丹邱住非人玩物物玩人老墨重披眼迷雾门前桃李换春风只有青松自迟暮
　　此图寔吾苏贵游家物尝目击其人之爱护比珠玉人往物移今为淮阳赵文美所得文美号赏识其致重将逾于前而保于久也云林先生戏墨在江东人家以有无为清俗此笔先生疎秀迭常然非丹青燿人人得而好之于此而好者非古雅士不可先生之道殆见溢于南而流于北矣文美持来求跋因次先生韵为诗庸寓夫得失之叹云
　　长洲沈周
　　云林惠山图
　　至正五年三月八日素先生来林下瓒乃赋诗曰吴淞江水春映空浪波沄沄霞影红耕田凿井居其左令我长怀甫里翁梦见维舟江畔柳剥啄敲门散杯酒整冠起接平生欢石迳兰芳重携手　雨后共行林下止见惠山先生命瓒冩之画讫因书此诗于上张外史陈先生见之必大笑也倪瓒记
　　佳树隂森欲碍空画成夜落灯花红絶怜带经自锄者未忍竟别天随翁分湖春云散高柳湖水微茫緑于酒翁归天末见青山临风莫负挥弦手
　　陈方用元镇韵
　　惠山图纸墨如新世不易得又云林书法最工笔意严整画中之最上乘也名下有白文倪瓒之印画边有朱文云林二字印　素先生陆素也居吴淞江之上
　　王叔明华溪渔隠图【纸上濶幅】
　　御儿西畔霅溪头两岸桃花緑水流东老共酣千日酒西施同泛五湖舟少年豪侠知谁在白发烟波得自由万古荣华如一梦笑将青眼对沙鸥
　　黄鹤山中樵者王敬为
　　玉泉尊舅画幷赋诗于上
　　终日垂竿古渡头时人谁识旧风流蹔依此处种桃者还忆当年载药舟对景使人怀甪绮入山容我问巢由得鱼沽酒共妻饮一醉忘机笑狎鸥
　　邥良次韵
　　王叔明竹趣图
　　仆暇日为郡曹刘彦敬画竹趣图甫毕而一峯黄处士见过仆出此求印正处士以为可添一远山幷樵迳天趣迥殊顿增深峻矣时　省郎耿君督兵华亭索仆画甚急思拙笔弱顷刻不能就用辍此奉献
　　吴兴王谨题
　　叔明公子文敏公之外孙也天姿神品其于翰墨深入晋汉至于鉴裁尤所精谊沤波之宅相非子而谁耶　至正壬辰冬公望【一峯道人年七十三】
　　宋人手简十七条【在楮上】
