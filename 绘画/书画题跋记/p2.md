<!-- { "loadSidebar": true } -->
　　绶顿首　度支学士近奉宴言深慰劳荅忽承手札曲示勤私贶及吴中碑本及藤防茶一奁伤费颇多不敢辞拒但增腼佩之至谨因来介辄奉片幅为谢
　　绶顿首　四日【名上有宋绶公垂朱文印】
　　清臣启近遣一干随府伉持书并録览二书同诣铨下计已呈露数日前追胥自彼还辱手教嵗不我与忽焉隆夏言念出处光景载环夷险均之政如宿昔天休蹈道深笃报上忠纯乐职裕人无有内外顾为简书所不得车骑相过此可恨耳生拙守退仗盍族尸飡闲斋昼眠后池晚饮惟性所适颇无羁牵长社栎之扶疎同海鸥之放逸故人不为念也
　　清臣顿首　五月十八日
　　承示谕张恢者向以明公昆玉世契之厚待之以礼不谓全不循理窃恐仰玷盛徳然亦欲小警大戒可以完其出处谅唯深察公文如命颁下县镇矣
　　衡悚息
　　希启前日辱屈临感刻感刻归圣兄弟并入开宝睿遂当独牒奈何天清一室速治之开宝舍亦望令人谕主僧且那与小子虡幷一二亲情同处也恐见令侄般出便据之也兼举子纷然不可不先虑之也阻于面奉先此布一二希顿首　完夫府判朝奉学士兄
　　十四日
　　之奇启知遂往法济不胜依依长安酥二个葱雀鲊二罐水梨鳯栖梨各十枚小药少许聊荐宾盘幸冀容纳以鞫大狱不果拜违怆悢之怀不能胜述乍远乞保重不偹弟之奇再拜　九兄知府郎中
　　逵启辱七月五日赐教承已西上今想对还当有休嘉也秋暑未熄伏惟动止佳福逵山间粗知儿女来归已余月老年如梦寐间尔未縁款晤千万为国加爱加爱不宣逵上　颖叔制置大夫阁下
　　八月六日
　　焘再拜昨夕幸得侍坐早来廷中瞻望顔色不款奉告伏审晚刻尊候万裕改月自当至左右适自局至家亲宾纷然逮今未定旦夕专得面拜使还不偹焘再拜五伯父大夫　伯母县君座前
　　煜启久踈修问秀州道中贤子见过传雅诲极荷意爱之厚且承燕闲多适气宇泰然至慰至慰比欲诣邑图一笑之乐属治行迫窘悰赖不释不克如愿但向风怏怏无已剧寒唯以时自全保固寿福瞻祷瞻祷煜再拜致政太保太初兄执侍　二日
　　梦得叩头人至辱教示审闻顿暄动止安健良深慰荷冗干极荷留念悚悚不知防时定可还日迟面款入此月来泪皆顿昏痛作字絶艰强勉附报草草余惟珍爱不次梦得叩头　季贡贡元亲契
　　商英惶恐女夫王为之収録八月七日已解商水任荐格余溢遂可改京商英受赐与王氏均等今第二女夫杨开还蜀辄令请见恐或下问河东北闲事盖杨生从商英者二年矣伏恐上知
　　商英惶恐再拜
　　邦彦顿首启前日特辱降顾闲冷之中倍增感激负荷屛迹造谒不逮苐深悚惕邦彦顿首启
　　青谷徳止　夷涂勿抛控抛控马多失挹水勿极量极量器多溢安史起天宝转战竟奔北辞臣献颂诗要垂万世则一字堪白首大书仍深刻谁作浯溪图千里在咫尺飞湍如有声旁汇浸层碧巉絶半岩间髣髴见鸟迹不觉加手磨真恐苔藓没国姓前后异天运古今一向来文武才坐筹或操笔种种皆可称俯仰重叹息愿君宝此图置之丹粉壁昔人如可作想像壮胸臆摅顿首启比不承诲下情渴仰知数辱顾访皆失迎对但深愧感教伏审晚来尊候万福岘刻已领蚤暮当卜只诣遽中驰此拜复不宣摅再拜
　　右司彦和尊兄座前
　　世忠咨目顿首启运使直阁侍史近间言谊良勤怀向北辰春雨伏惟漕挽余闲台候曼福少恳近得旨以本司官兵二月下旬以后劵食钱未有凖拟权于贵司兑拨钱应副已有公文奉闻今去支期不远敢烦颐旨速为兑拨钱三十万贯告为严戒所属星夜起发得二月中旬内到军前以济急阙俟朝廷降到钱即便发还也千万干凂悚仄未闲自爱不宣世忠咨目顿首启运使直阁侍史
　　説拜问门内眷聚伏想长少均协多庆贤壻以未接识不及别状孥累辈乘二巨舰转江入淮甸颇迟今犹未至次第经由高沙儿辈若知良臣在彼必往请见大儿子近堂差泰州如臯监盐偶得见阙便来赴官朝夕先过此相聚数日而后之任仲子调真州推官尚有一年阙叔子岳祠满已一年半未得赴部同二季随骨肉俱来贤嗣昆仲一一均福説拜问
　　琚伏自廿二日具禀报之后深虑旨挥未到势不容留遂将牌印牒以次官权管姑作急难给假起发方登舟间忽领珍染宠示省劄如解倒悬感佩特达之意无以言喻即星夜前迈矣瞻望钧光在迩兹得以略切自炳照琚惶恐拜覆
　　观使开府相公尊兄钧席
　　前日入寺观牡丹不觉已谢惜其秾艳故以诗怀之敢冀见和适上　牡丹乘春芳风雨苦相妒朝来小庭中零落已无数魂销梓泽园肠断马嵬路尽日向栏干踟蹰不能去
　　右宋贤劄子十七帖皆一代名流鸿望魁垒英臣之笔往嵗客燕山尝从朱忠禧公緑防亭中阅此朱公好古家蔵名迹甚富每爱惜此册以为刘公一札可当十部从事诸贤濯濯单言片翰并有致非近世雕虫之士所能比肩忠禧化去未久图书散落此册为粥画人持至江南思重防军见之凄惋遂出重赀购之命余题册尾余与思重皆忠禧文酒之客覩此不胜人琴之感非徒以诸公手泽之故耳
　　王穉登书
　　右宋贤十七札首名绶者宋宣献公也名上有朱文印曰宋绶公垂公以楷名于宋今札亦是正书遒劲有法清臣者叶学士道卿也苏之长洲人衡者章待制子平也浦城人二公天圣嘉祐时人希者林子中也闽人之奇者蒋颖叔也草法老劲似王荆公逵者不知何人其扎乃与颖叔者故次于此焘名刘无言也行草出入苏黄而风趣盎溢山谷云令天假以年江左又出一薄绍之矣殆非虚言梦得者叶石林也书法与停云所刻正同商英者张天觉也书与语皆不免俗透末后句者固如是耶邦彦者周美成也摅者林彦振也二公书俱类蔡元长岂气类相似耶世忠者韩蕲王良臣也史称目不知书晩忽有悟能作字工小词此状与运使借钱者时尚在军中或出佐史手正书有苏长公风致説者吴傅朋也李清照金石録后序云尚余五七簏盗穴壁取去为吴説运使贱价得之即此也琚者吴居父也行草逼肖米元章若不视其款未有不以为元章者适者水心居士叶正则也嘉王之立实发于公以与赵丞相议不合即拂衣归水心诗早已精严晚尤高古今诗亦淡宕可爱书法蔡君谟而自具风骨中间名煜者为青谷徳止者皆不知何人书亦可观此册旧为朱忠禧物后为谈岳山防军名志伊字思重者得之后又转入汪景辰家今年秋王越石舫中见之余极爱刘无言吴居父叶水心之札遂易得之略疏其人于后愧疎陋未能徧考以竢世之博雅者
　　崇祯甲戌年秋九月闲止居士曹函光书
　　唐韩滉五牛图【此六字宋徽庙金书题籖畵在黄麻纸】
　　余南北宦游于好事家见韩滉画数种集贤官画有丰年图醉学士图【最神】张可与家尧民击壤图【笔极细】鲜于伯机家醉道士图与此五牛皆真迹初田师孟以此卷示余余甚爱之后乃知为赵伯昂物因托刘彦方求之伯昂欣然辍赠时至元廿八年七月也明年六月携归吴兴重装又明年济南东仓官舍题二月既望赵孟頫书
　　右唐韩晋公五牛图神气磊落希世名笔也昔梁武欲用陶景景画二牛一以金络首一自放于水草之际梁武叹其高致不复强之此图殆冩其意云子昂重题
　　此图仆旧蔵不知何时归　太子书房太子以赐唐古台平章因得再展抑何幸耶
　　延祐元年三月十三日集贤侍读学士正奉大夫赵孟頫又题
　　善相马者不于骊黄牝牡而于天机余谓观画亦然海虞邹君君玉示余五牛图有步者龁者纵跱而鸣者顾而舚者翘首而驰者其天机之妙宛若见之于东臯西垄间亦神矣哉吴兴赵文敏公以为唐韩晋公之所画品题再三至称为希世名笔盖有得于此矣君其宝之
　　至正十二年春二月七日鲁孔克表跋
　　唐曹霸玉花骢图
　　米元章小行草书杜工部丹青引赠曹将军
　　元祐戊辰获观于才翁之子及之对紫金浮玉书米黻
　　广平程钜夫观
　　高秋风起玉关西踣铁归来十万蹄貌得当时第一匹昭陵风雨夜闻嘶　　雍虞集题
　　苏东坡公墨竹一枝【在白宋纸上　左款唯一轼字防诗上有元人袁桷题】
　　君不见昔日眉山草木枯儒宗毓秀生三苏坡翁文艺更潇洒兴来画竹世所殊一枝一叶有生意虚檐鸟鹊惊相呼风晴落落疑戛玉雨润将将欲流酥相去于今数百载宛然遗墨悬座隅况乃忠惠旧蔵物珍宝直与天壤俱
　　袁桷
　　复州裂本兰亭【卷首钱舜举作赚兰亭图后题云】
　　防须注砚冩流觞一入书林久复蔵二十八行经进字回头不比在尘梁　　　吴兴钱选舜举
　　右复州裂本兰亭鴈行定武宋理宗赐贾平章一百
　　十七种此其一也　　　　天台陶宗仪记
　　赵子崧观于庐陵凌波阁伯慈伯武伯起侍戊申嵗中元日
　　世传唐萧翼赚兰亭事为古今美谈殊不知辨才之爱是书犹太宗之爱是书也即其事而观之辨才以爱帖之私绐朝廷以无有是诚欺君也萧翼取之以诈而不以正是乱国法也太宗一时欲得是书不能絶萧翼欺诈之举可谓胥失之矣后世相传以为美谈者盖由是书为絶世之宝得以掩其一时之弊耳虽然太宗能推己以恕辨才之过赐以谷粟金帛而不加之罪者可谓一代人君之至徳矣然后世未尝称之而乃以萧翼之诈为美谈识者少之因见吴兴钱氏所蔵故不能不辨
　　严陵邵亨贞
　　茧纸兰亭世絶伦萧郎小黠绐惊人锦褾牙轴今安在回首昭陵迹已陈　　　卧云散僧无本可住使星东犯斗牛来猿鸟忘机岂见猜莫笑老僧蔵不得昭陵玉匣有时开　　　桂衡
　　书生设计深如海开士珍蔵重若山不道当时俱诈悋翻成佳话落人间　　　集庆浄曦
　　萧翼辞京奉徳音辨才识浅堕机深虽然赚得兰亭帖未合君王好事心　　　姑苏释徳谦
　　己未夏五过庐陵观兰亭褚模真迹及此复州搨本
　　皆海内罕物　　　　　董其昌题
　　兰亭帖为赵子固子昂题品者如升山独孤东屛三种后世诧之为奇要自不免耳食如越石此本絶胜乃作空谷之兰不知经吾辈品题亦复为兹帖长价
　　否　　　　　　　　　其昌再题
　　梅道人竹卷
　　竿竿有参差叶叶无量限不根而自生换却诸天眼梅沙弥奉为　松岩和上助喜至正春三月也吴郎平生真不俗千亩琅玕在渠腹有时冩出与人看叶叶枝枝动寒緑之子爱之如千金袖中戛戛鸣玉音莫教风雨化龙去明日葛陂何处寻
　　洪武二年七月二十二日冩于凝翠楼
　　雪山文信
　　虚心待我不嫌贫斋下从来独此君风送萧骚和雨响月将浓淡向窻分森森碧玉垂苍葆郁郁寒梢拂翠云昼静清隂消溽暑凉生枕簟更殷勤
　　古汴赵奕题
　　吴仲圭墨竹初学文湖州运笔虽熟而野气终不化此轴为松岩禅师所作岩之族孙宗蔵主请题予与仲圭松岩皆故人也天游既久览此不能无慨然宗虽族孙生苦晚而不及见今宝此轴其能永思者欤系之以诗　怀人防度咏淇诗空向琅玕节下题想见百年承雨露緜緜防到子孙枝
　　湛然静者惠鉴
　　梅花庵里散花天翠袖佳人色共姸居士不縁曾示疾此君端解替谈禅嵋山派自湖州出淇澳诗从卫国传回首百年成一梦三生莫负旧情縁
　　延陵夷简
　　曹云西山水【止书云西老人四字畵额有五人题】
