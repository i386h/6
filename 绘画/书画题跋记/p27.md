<!-- { "loadSidebar": true } -->
　　右题中已极详备如此余又尝见宋嘉祐年不全拓墨本亦以为临川内史谢康乐所书妙入神品今幸获覩真迹殆不虚语笔势纵逸使人真有凌云之想书于五色笺上其笺大不盈尺上有五代以前印玺为庸人擦去可惜装背错序细寻绎之方能成章第前二篇见近世所刋六朝人诗庾信集味其词气颇不类谢公为可疑深媿浅陋不能考订以破数百年之惑而使妙迹不遇知音悲夫
　　墨林子项元汴
　　禇河南书儿寛赞
　　河南三龛孟法师二刻早年所书房公乔圣教序记长安同州本并晩年书此儿寛赞与房碑记序用笔同晚年书也容夷婉畅如得道之士世尘不能一毫婴之观之自鄙束于毫楮间耳诸王孙赵孟坚子固书
　　羣玉帖中帝京篇赝迹可笑盖枯且露矣河南晚年书虽痩实腴孟坚又云
　　禇河南汉儿寛赞正书三百四十字中刮去字盖宋国讳也河南书岂待赞而显子固所谓容夷婉畅者殆得之矣
　　至顺四年闰三月二十四日桞贯识
　　子固以此赞与三龛孟法师碑用笔不同定为河南晚年书碑有嵗月诚可信不疑然石刻视真迹自不无少异盖其转折精神处有非摹勒之巧所能尽也至正元年夏四月二十三日黄溍记
　　禇河南书清劲峻嶷平生大节盖已见于笔墨之间古谓书类其人信哉豫章掲汯记
　　潜溪宋先生题禇河南书云登善初师虞世南晚入右军之室故唐之能正书者仅二十八人而登善居三四之间其温润似虞结体则法右军人徒见所书或与薛稷类者遂疑之不知先哲有兼人之才而作字初不拘一体张颠善草书至其小楷极端谨有法传其学者惟顔真卿得之观登善者宜以是求之此题识唐太宗哀册文也余尝见之此所书儿寛赞笔意正同赵子固桞道传先生黄文献公掲伯防防语皆真迹但桞先生以中刮去五字为宋国讳则又见宋以前文字亦讳此不知何也此书非深识者不逹其妙又试以余书求之
　　翰林学士觧缙书
　　禇河南工楷尤为当时所重近世罕见真迹比有以枯树赋墨本示余殊不足以启人意见其伪无疑今观此书笔势翩翩神爽超越大胜家侄帖诸刻诚可为希世之玩也
　　永乐辛夘春正月庚寅庐陵胡广观毕拜手谨识禇遂良字登善善书与虞齐名世南尝荐之文皇世南死登善独擅大名当时御府所收右军真迹者相半他人不能识登善輙能辩之至纎悉不爽后遇有所购必经登善审鍳为定及其自书乃独得右军防意评者谓其字里金生行间玉润变化开阖一本右军其诸帖中西升经是学黄庭度人经学洛神隂符学画像湖州独孤府君碑越州右军祠记同州鴈门两圣教序记是其自家之法世传兰亭禇本亦与率更不类盖亦多出自家机轴故也今观永新文学邓仲经甫所藏儿寛赞正与兰亭圣教记诸帖相似笔意婉美似瘠而腴似柔而刚至于三过三折之妙特加之意诚褚法也后有赵子固及桞道传黄晋卿掲伯防诸公防尾皆信而可征桞公谓中间刮去字为宋国讳信然宋人以为是也【宣祖讳】
　　永乐辛卯二月独山王偁观毕书于钟山书舍唐人冩字多用硬黄其次则用槌熟纸盖韩退之以为生纸録文为不敏是也乌丝防唐界黒而细宋人淡墨而理麄此唐界宋界之别惟作方眼格子为对待书则自唐始六朝以前无有也米元章尝病此盖
　　一时之宜云　　　　　偁又识
　　禇河南博雅通识工楷初师虞永兴晩得右军笔法正书遒劲直班欧虞贞观中谏议大夫兼起居注文皇尝问曰朕有不善卿亦记耶对曰守道不如守官职在载笔君举必书其为人忠直贞亮可知矣观此书儿寛赞瑶台青春林罗绮之喻不虚也而刚方正直之气溢于翰墨之间诚类其为人千载之下其流风余韵即此可想见矣山东宪使云间黄汝申出以见示不胜喜幸杜子美诗有云金钟大镛在东序氷壶玉衡悬清秋余于禇书亦云汝申其寳之正统四年正月丙戌豫章胡俨谨题
　　此卷旧藏故人邓宗经所宗经为庐陵永新潜山三县学官皆携以自随洪武壬午予获观于庐陵永乐丁亥又获观于永新是时学士觧公赴桂林任予送至彼觧公题此卷深欲效河南笔意题毕自谓与平日所书回异从行有黄生学书于公熟识公字公戏以手掩其名召生试观问为谁书生错愕莫能辨因抚掌大噱后五年辛夘春宗经携至南京寓余官舍中翰林诸公俱来就望而检讨王公孟阳欣然许题其后且以就望为不尺借归观之徃返数四一日大雨中学士胡公肩舆来索而卷适留孟阳所亟命院吏二人荷氊衫徃取留其家二日所题字亦异平日书盖观此而有以启其新意也今少傅东里杨先生时在春坊以少暇未及观最后始与宗经携卷诣其私第值暮秉烛展玩良乆防公冗弗果题识宗经常阙然于懐宣德乙巳予至潜山宗经袖此卷欲以遗予且曰君子不留意于物吾老矣付之得人则于此卷无负矣余辞以素不善书当求善书者付之庶几不负今年冬余至云间大黄公汝申忽出此卷示余自言前此两月过安庆得之于秀才李生生名善尝从宗经游岂宗经属以择人而授生生知黄公好古博雅而又长于法书故竟以归乎黄公然则李生亦可谓能知人宗经亦无负于此卷矣展玩之余俛仰今昔非但河南之墨迹足为寳玩而当时二三君子之余韵犹可想见因详着于卷尾
　　正统二年丁巳十一月晦庐陵周忱书于云间之三陆书院
　　王右军二谢帖
　　谢书云即以七日大敛冥冥永毕不获临见痛恨深至也无复己巳武妹脩载在【阙】终始永絶道妇等一旦哀穷并不可居处言此悲切倍剧常情诸不能自任未遂面縁抚念何已不一羲之顿首
　　熈宁九年十一月十四日赵抃阅道越州清思堂之西至乐斋观
　　右军真迹近世渐少观二帖纸札尚完殊可爱也案贞观日録洎淳化法帖皆不收此岂当时为好事者秘藏不出耶
　　熈宁丙辰冬至日丹阳蘓颂子客余杭郡西阁题假守徐师回丁巳仲春十日覧之
　　郡倅朱正民同观
　　熈宁九年七月六日书
　　防稽关景辉存中熈宁九年五月二十五日三司北轩观
　　华阳王仲脩观【丙辰仲夏旦日】
　　清河崔彦博唐公元豊乙丑五月望日观于西安县东斋
　　朝议大夫致仕何世昌元祐二年八月十七日观于衢州衙之大防
　　武夷范镗观元祐二年八月十有七日三衢龟峯防笔
　　右军书法万世所宗昔人称欧虞之体谓如壮士羙人但能精于一偏尚且传之后代而况得其全者哉是知此字当使好事者寳之也
　　元豊乙丑五月望日西安县斋丹阳崔希仲德举题东阳郑汝言无伐同观
　　贞观尤爱右军书访求殆尽其后并昭陵今所存法帖人谓皆哀疚之问故不复进上得传于后岂其然乎此书亦然又法帖之所遗也当用文锦玉轴重装以遗子孙寳之海陵曹辅子方信安郡斋书曹使君借观出示通守郭庭诲与观者五人林师醇醇仲余廙肃之梁秉文宪古林季渊万宗叶常权之绍圣五年三月二十日
　　元符二年季秋九日郑子犹出此帖于荥阳尉舎以示余因得以观右军笔画之妙第有嘉叹而已呉兴刘钦止绳祖书
　　乐安李炳崇宁元年十二月初九日荥阳泽思轩敬观
　　张子和高适正梁济道李晦叔毋仲山同观于陈留大观元年五月二十日
　　此右军二谢帖结构踈缓纸墨渝了无晋人风度迨后人本宋诸公之题俱佳恐非原帖余尝见黄素上眠食帖用章草后赵文敏公题识亦用章草又月半帖惜缣素残裂不害为神品偶録此帖因并及
　　之　　　　　　　　　墨林项元汴
　　王维雪溪图【宋徽庙宸翰题签】
　　蓬莱道山人间风日不到玉金钥典秘甚严有平生蓄眼未尝见者天旋地转防落委弃故人李君祥得之出以示余其犀玉已被剔取所幸画无恙耳展玩之余不觉涕泪阑干盖叹是图之不遭也请靳固之以待异日万金之购云
　　蓬山道人刘诩题
　　治平二年正月十九日沈遘章岵晏崇金山同观余于三十年前获观右丞此幅仅盈尺有只设色高古位置幽远有刺篙济渡者有牧奴驱豕而归者神彩溢目余所见皆优孟也今在一友处命庸工所装一时粉墨狼藉神气索然偶复见之惋怅累日
　　墨林项元汴
　　周文矩唐宫春晓图
　　周文矩宫中图妇人小儿其数八十一男子冩神而装具乐器盆盂扇椅席鹦鹉犬蝶不与文矩句容人为江南翰林待诏作士女圗近周昉而加纎丽尝为后主画南庄图号一时絶笔他日上之朝廷诏籍之秘阁宫中图云是真迹藏前太府卿朱载家或摹以见餽妇人高髻自唐以来如此此卷丰肌长襦裠周昉法也予在峤南于端溪陈高祖之裔见其世藏诸帝像左右宫人梳髻与此畧同而丫鬟乃作两大鬟肩项间虽丑而有真态李氏自谓南唐故衣冠多周唐制然风流实承六朝之余画家者言辨古画当先问衣冠车服盖谓是也
　　绍兴庚申五月乙酉澹嵒居士题【张澂】
　　唐张戡猎骑图
　　张戡居近燕山得番人形骨之妙尽戎衣鞍辔之精故入神品此卷非戡不能到余甚爱之宜什袭珍藏
　　呉兴钱选舜举
　　一犬前趍五马随赭袍公子跨乌骓壮游却忆飞狐北正是清秋出猎时　　文水高若鳯
　　戎王小队猎秋野豹尾服弓金络马苍髯奚官喜追逐隔马相呼意闲暇鞭梢生风箭飞雨乌骓如龙犬如虎沙平草浅狐兎肥穹庐月寒归未归
　　晋安林泉生
　　张戡者朔方人也当五季之世与胡瓌父子李赞华房从真俱以善画番部人之属名于时其画以狼尾制笔盖必有所取焉今观戡所画猎骑图一卷其间人物犬马弓矢服餙之类毫分缕析曲尽其妙观其辔疾驰宛然有沙漠万里之态于是知戡画法精絶与胡瓌軰不相上下也　　呉郡沈右识
　　张戡妙笔能冩冩出平沙好人马赭衣壮士挟弓矢清秋出猎山之下山林霜后百卉枯走犬前愁失兎狐斯人徃矣不可见抚时懐古披斯图
　　王庭松谨题
　　燕角斜弢虎防中将军骑气正骁雄前锋纵有韩獹技指示犹居第一功　　东南生谨题
　　王右丞辋川图郭忠恕模本
　　摩诘本辋川图
　　前用集贤院御书印又内合同印二十景书悉题后有河北郭忠恕奉命复本识卷长二十四尺王右丞辋川图与余昔在杭苕故家见者一様前有集贤院御书印内合同印题摩诘本后书河北郭忠恕奉命复本则知为江南李后主时临本也虎贲中郎更无辨处郭亦妙笔矣右丞唐开元天寳朝士名维字摩诘工诗画辋川其所居自冩为图精宻细润在小李将军着色山水上今如鲁寳玉大弓絶无仅有吾昻霄珍之重之携上天京名公相一见赏识鍳定价增十倍
　　大德戊戌冬至庐陵民八十叟李珏元晖敬防赘絶句云
　　园图亲画早流传已是人间五百年凝碧池头秋句在当时几负此林泉
　　辋川图有二本此从矮本所临画格高絶观此犹有
　　生意为赋短句　　　　袁桷【清容字伯长】
　　诗中传画意画里见诗余山色无还有云光卷复舒前溪渔父宿旧宅梵王居千古风流在披图俨起予摩诘尝与裴廸倡和二十絶纪辋川之胜至今读之如身游其间此本甚精致尚可想见其景与诗防之时也因追而和之
　　孟城
　　春风孟城年年自花柳当日倦游人何处谈空有华子岗
　　蜿蜒浮远空惨淡凝古色出云亦何心既雨返无极文杏舘
　　种杏白云间因之葺茅宇莺声烟中曙虎迹夜来雨斤竹岭
