<!-- { "loadSidebar": true } -->
　　夫人所以参列两间优游没齿莫不应务彰性接物萌情适体求充委时感兴固有乘风云以骋志附龙凤以效能或载笔于鸿闱或假钺于虎阃又有华毂日击锦帐云连蛾睂拥于后先鹭羽忘其冬夏又有取谷出絮执籖钻李朽贯不忍虞躬满籯惟图裕后众之所趋区以别矣揆厥心赏何者为真锡山东沙华子贞孝之艺文之英俶傥倬荦之懐廓瓌玮之器等勲业于浮云视侈富如土苴爰购斋居惟贮图典六经之籍诸儒之论歴代之史百氏之言周秦汉魏之书晋唐宋元之绘固已盈几溢奁兼防压栋至于藻鉴所注神情所钟性命可轻头目同宝则有钟元常季直表贞观之所珍藏也王右军袁生帖祐陵之所眷题也顔鲁公刘中使帖【一曰瀛州帖】及朱巨川诰宣和之所谱藏也王方庆通天进帖【上有建隆新史馆印岳珂张雨跋】金轮之所搨玩也永兴汝南季海道德楷法矜于海岳子山步虚康乐二赞草圣拟于季真【此卷东明九芝盖北阙临丹水二诗乃庾信步虚辞后连谢灵运王子晋赞岩下一老翁四五少年赞有宣和钳缝诸印及内府图书之印世有石本末云谢灵运书二谱所载古诗帖是也然考南北二史灵运以晋孝武太元十三年生宋文帝元嘉十年遇害庾信则生于梁武之世而卒于隋文开皇之初其距灵运之没将八十年岂有谢乃豫冩庾诗之理或疑唐太宗书亦非也按徐坚初学记载二诗连二赞与此卷正合其书则开元中坚暨韦述等奉诏撰述其去贞观又将百年岂有文皇豫録记中语乎但记中枣花帖作棘花上元应送酒来枉蔡经家帖作应遂上元酒同来访蔡家北阙临水帖作北阙临丹水坐绛云作生绛云玉防石夲同而帖作玉简天火练真文帖作大火练真文难以之百年帖作难之以万年登云天作上登天爰清净作复清旷冀见作既见缤翻作纷繙岩下一老翁五少年赞帖五上有四字以锻语工拙较之帖为优盖木刻冩譌耳窃详是帖行笔如从空掷下俊逸流畅焕乎天光若非人力所为賸有庾稚恭王子敬之遗趣唐人如欧孙旭素皆不及此唯贺知章千文孝经及敬和上日等帖气势髣髴知章以草得名李白温庭筠诗皆称之其弃官入道又在天寳疑其见初学记而辄録之也然东沙子谓卷有神龙等印甚多今皆刮灭昔古帖多前后无空纸乃是剪去官印以应募也今人收贞观印缝帖若是粘着字者不复再入开元御府盖贞观武后时朝廷无纪纲驸马贵戚丐请得之开元购时剪印不去者不敢以出也开元经安氏之乱内府散荡乃敢不去开元印跋再入御府也其次贵公家或是赂入便湏除灭前人印记所以前后纸悭也今书更无一轴贞观开元同用印者但有建中与开元大中文印同用者皆此意也米又云陈贤草帖竒逸如日本书亦有唐氏襍迹字卬与此卷正同意其实六朝人书余按陈代庾信在周南北为敌未尝通也其石刻自子晋赞后截去十九行仅于谢灵运王而止因读王为书字又伪作沈师跋于后师以行草呜于时岂不识王书二字耶又元章及黄长睿皆尝云袐阁所收唯务富博真赝相混然则书谱所记可尽信欤抑以唐初诸印证之则余又未敢必其为贺书矣俟博雅者定之】右丞辋川图珍声万代【曽入秘府】恕先雪江卷宝着前朝【徽宗题字及李文正吴文定程篁墩张沧洲等长句】君谟留精于数牍【详赋注】鲁直擅美于五书【山谷真行刘宾客经伏波神祠诗及冬日二士两柬草书诸上座帖及太白忆旧游诗】髙宗居九重而临冩夺真【黄素黄庭】忠穆挺大节而辞扎更雅【岳鹏举与奉使郎中劄子】米兵部潇湘景若就楚江【元晖云山长卷】阎次平积雪图顿忘三伏【上题淳熈辛丑阎次平画寒岩积雪】松年九老院体一空【有吴匏庵邵二泉诗】马麟四梅家法咸具【晴雨雪月】赵承防临书入二王之室【临黄庭有邓善之贡仲章龚子敬等跋临洛神赋有虞伯生李鸣鳯袁仲长栁道传等跋】诸图鼓盛唐之风【溪山仙馆图漂母图设色山水小图夜景画夹对题云翛然茅屋一青灯两岸蛙声彻夜鸣最是幽人眠不得扶笻起就月中行秋郊饮马图逸笔二羊图】邵庵蚊赋具体虞禇【虞雍公允文蚊赋伯生行书】彦敬云山同趣襄阳【髙房山绛色长卷赵子昻邓善之柯九思倪云林吴匏庵等题又一直幅倪云林为彦清题彦清中甫八世祖也】叔明青卞隐居小帧【为赵氏作】元镇惠山春霁等幅【惠山图云林自题并陈方子贞诗春霁图云林诗云开元道士来相访索冩云林春霁图我别云林已二载为濯沧浪游五湖满目波容蘸山黛撩人栁眼乱花须避喧政欲寻畊钓源上桃花无处无余与宗晋道兄别十有六年矣忽邂逅吴下杯酒陈情不能相舍老杜所谓夜阑更秉烛相对如梦寐者讽咏斯语相与怆然人生良防不易而况艰虞契濶若此者乎以十余载而仅一面则人生果能几防耶悲慨亦未有若此言也明日道兄将归钱唐余亦鼓柁烟波之外因冩图赋诗以寓别后恋恋不尽之情云耳至正十四年二月十二日倪瓒葑门客楼书是日昔刺正卿陆季顾思恭同集　叔明和云五株烟树空陂上便是云林春霁图仙老御风归洞府隐君鼓柁入江湖几回梦见清双眼十载相逢白尽须此日武陵源上路桃花流出世间无仆与倪云林别已及二年云林弃田宅携妻子系舟汾湖之滨日与游者皆烟波钓艇江海不羁之士囘视郷里昔日之纷扰如脱弊屣真有见之士也至正十六年孟秋仆侍家叔度于开元而宗晋宗兄持此见示风埃眯目展卷浩然因为和诗其上吴兴王题】飘萧溟滓之表铿锵倡和之音又若坛山大篆鸿都石经夏承娄寿汉碑乐毅东方晋刻黄绢换鵞古题具在子敬植赋全本仅存【王献之好冩洛神赋世传惟十三行中甫独得其全且鑴搨独精妙竒宝也】淳化祖刻米书见元祐之传【当时实用枣木板上有银定槴痕又多木横裂文用李廷珪墨第六第七第八卷内有苏字硃书辨证每卷首有子昻赵字印及云房清玩印尾有钜鹿郡图书印】太清嗣摹墨彩乃大观之旧暨乎刘氏史通玉台新咏【上有建业文房之印】则南唐之初梓也聂宗义三礼图俞言等五经图説乃北宋之精帙也荀悦前汉纪袁宏后汉纪【绍兴间刻本汝隂王铚序】嘉史久遗许嵩建康録陆游南唐书载纪攸罕宋批周礼五采如新古注九经南雍多阙【俞石涧藏王守溪跋】苏子容仪像法要函称于诸子张彦逺名画记鉴收于子昻相台岳氏左传建安黄善夫史记六臣注文选郭知达集注杜工部诗【共九家曽噩校】曾南丰序次李翰林集【三十卷】五百家注韩栁文【在朱子前斋中诸书文选讳栁尤精】刘宾客集【共四十卷内外集十卷】白氏长庆集【七十一卷】欧阳家藏集【删繁补缺八十卷最为真完】三苏全集王临川集【世所传止一百卷唯此本一百六十卷】管子韩非三国志【大字本淳熙乙巳刋于潼川转运司公帑】鲍参军集【十卷】花间集【纸墨精好】云溪友议【十二卷范摅着】诗话总龟【一百卷阮阅编】经鉏堂杂志【八卷霅川倪思着】金石略【郑樵着笪氏藏】宝晋山林拾遗【八卷孙光宪刻】东观余论【楼攻媿等跋宋刻初榻纸墨独精卷帙甚备世所希见】唐名画録【朱景刻】五代名画补【刘道醇纂】宋名画评兰亭攷【十二卷桑世昌集】皆传自宋元逺有端绪牙籖锦笈以为藏天球河图而比重是以太史李文正公八分题扁曰真赏斋真则心目俱洞赏则神境双融翰林文公为图为铭昭其趣也昔张彦逺弱年鸠集昼夜精勤或其为无益之事则安能悦有涯之生货衣减粝笃好成癖以千乘为轻以一瓢为适米元章每得一书既穷其趣辄以良日手自背洗客拱而后示屡濯而后展谛观之际迅雷不闻与夫禇中令鉴定若视黑白黄长睿辨证不漏毫发揆兹雅抱千载同符斯东沙子所以淹留嵗时两忘忧乐眇万物而无累超四海而特行者乎华之先晋孝子国史有传【李延寿南史传云华宝父豪晋义熙未戍长安时宝八嵗父临别谓之曰须吾还为汝上头及长安陷父竟没戍所宝遂终身不冠婚以弟寛之子为后齐建元中表其闾】下逮有宋将仕公克振其家赵文敏表其墓【表云君讳诠字君选宋授将仕郎无锡县主簿自幼颖悟读书务达奥义为乡闻人】监税公以善化俗掲文安铭其墓【铭云君讳友闻字起宾诠之子也行省署监无锡税为人敦慤静固躬耕率众俗以和裕焉】德珍处士坚辞总管黄文献等称之【黄溍碣铭云璞公之讳其字德珍父曰友闻母曰袁氏沉静有质遇事有条总管三品率辞不就孟橦遗事曰处士家居简素而赒恤人乏万缗不吝焉】子举都事自奋功名文献复志之【黄志云君讳字子举璞之子也奋志功名为使司都事以卒年仅二十六妻陈氏誓不他适而保其遗孤诏表其门】厥配陈节妇堂有名公不一之书【于文传贞节堂记黄溍铭郑元祐后记李神诗序危素赞曾坚贡师泰等诗俞贞木譔墓志尤详】其孤栖碧翁轩有文儒相继之作【张翥春草轩记陈防诗序郑元祐胡助杨维桢陈基段天祐潘纯张世昌张雨髙明李孝光王逢杨锜宇文公谅贡师泰王余庆等诗俞贞木为墓铭曰处士讳幼武字彦清号栖碧之子也母陈氏蚤寡鞠以成立处士尤笃孝敬为春草轩以奉之读书善吟有黄杨集】贞固翁辑行家礼着于友同之传【浦江赵友同博云翁讳悰鞾字公恺号贞固元时家声稍替翁克振之酌冠婚防祭之礼为虑得集】源长翁刲股活亲显于方之集【宗谱传云翁讳宗常字源长贞固之孙伯淳之子母疾医弗効刲股疗之果愈】以烈妇名者翁室邹忠公之裔也【钱仲益传云源长年二十六而得死疾妻邹誓以不二夫以孤托母顾而不及邹邹遂先期自尽以鸣其信郑叔美赞王黻赵友同孔友谅张思安陈镒范景安等为诗胡槩蒋用文殷序跋】以存思咏者翁子守德孙廷元之孝也【事篁墩程公存思四咏序曰源长疾而妻邹先缢遗孤本常育于祖母顾氏比成而顾亦去世矣矣本常以早失怙恃而不克竟其祖母之养又不克显其母之节题其所居之堂曰存思感怀终身守德子春求所以张之四咏者曰托孤抚舍生眀志乌乌私情屺岵瞻慕西涯李文正公诗引云守德痛其少孤既不能报太母平生之恩又不能彰母氏既死之节以为终身悲其子春以告为作诗曰报刘恩罔极存赵事终全骨肉存亡异乾坤覆载偏野行长岵屺遗泽尚桮棬有美江南俗他时海内传本常字守德春字廷元尚书石城李公杰撰志云廷元孝友勤俭可谓特立之士配赵氏有贤德进士杨文表其墓】南坡君逊业以成其义则乔太宰吕宗伯邹司成之言可考【白岩乔公序曰处士性至孝外和内刚不事矫饰宗族乡党有鳏寡者视力周之于同气尤厚乡人取以为法泾野吕侍郎诗云南坡真逸士八十尚童顔鸠杖时不防蝇书夜自删东郭邹祭酒序云财阜者易骄而翁持勤俭势盛者易争而翁以恵和居易者易淫佚而娱之以文史维之以名士将其天常之厚能不背于君子之方乎文待诏志铭云君讳坦字汝平松岩子也年十六代父理家母先亡诸弟孱弱哺训底成凡屋庐田业器物童奴惟弟所欲而自取弃余者寿九十有四见五世孙而终】钱硕人备德以相其夫则王特进吴文端文衡山之笔有征【特进光禄大夫新建伯阳明王公序曰懿恭之行柔嘉之德母仪妇轨无所不具虽纪传所载亦无以加少保尚书白楼吴公碣铭曰钱出吴越忠献王之后累传至章靖府君卓荦多竒节乡人称为希翁先生生硕人归南坡翁时有题画小诗贻之后二泉邵公题云吾契丈希翁先生文辞追古人而行谊过今人逺甚此其季安归华君汝平而贻之者也于是钱年七十有一矣而翁所寄诗片纸犹在奁几间内德之成于是乎在文待诏志云硕人仁明娟好慧而不烦值华中衰汝平方刻意振植日出应门户门内之事咸硕人持之卒起其家孝事舅姑尤严宾祭不喜佞佛而乐恤匮穷老而勤俭不怠阳明之称信矣】东沙子之先妣吕亦有衡翁之笔志矣【待诏志云吕氏出东莱先生之后硕人淑柔懿恭中外归贤焉待诏慎许可而华南坡翁钱吕二硕人皆公为志亲书之于石】凡此髙文钜册照映斋中则又华氏宝玉大弓子姓世守当无穷以为衡鉴匪特玩好之供者猗嗟茂哉东沙子夏字曰中甫【中甫乃南坡之孙而小山翁钦之长子幼鞠于祖母钱硕人钱卒终身慕之李文正为篆题东沙游王阳明乔白岩之门而海内名公若邵二泉吕泾野都南濠王南原陈石亭蔡林屋文衡山邹东郭髙公次林志道黄勉之尤相善】余交其人仅垂三纪知其志乎古不同乎今也爰作赋曰有清华公子谒乎素履山人曰葢闻九陔倚杵【广雅九天之外次曰倚杵】十形氷【杨泉物理论地有十形冰尼京反若外反】跳凡往来编珠萦带二气运其良能五行储其灵粹山川通其窍液动植纷其恢佹固亦穹窿冥蒙磅礴碨□【磅礴广博貌碨□髙低貌】煜爚【煜于六反爚移灼反日光】皦澈【月光】参差芒暳【星宿光】□□閤辟【□于斤反□于云反元气运行之意】燠寒雨霁扶摇飂飍【飂利幽反飍香幽反风貌】屏翳荟蔚【风起貌】砰磕防磹【砰披并反磕可合反迅雷之声防子兼反磹徐金反电光也】雱沱浸渍【雨貌】迆迆屭屭【迆宾里反平逺貌屭虚器反壮大貌】崺崺嶉嶉【崺演吏反山卑长貌嶉即委反林木崇积貌】泚泚濊濊【泚浅子反水清貌濊乌废反深广貌】畷畷【伊盍反尘埃貌畷朱卫反田畆相连貌】薱薱茷茷【薱徒对反茷蒲葢反皆草木盛多貌】韡韡槸槸【韡于委反华盛貌槸倪祭反木盛貌】斾斾馤馤【诗经荏菽斾斾馤于盖切香貌】□□蹶蹶【□平秘反省作□兽壮也蹶姑卫反兽行遽貌】甡甡毳毳【甡蔬臻反诗经甡甡其鹿毳充芮切兽多毛也】齮齮踶踶【齮语绮反齿齧貌踶文几反有力貌】翍翍翽翽【翍攀眉反张羽貌翽呼外反诗鳯凰于飞翽翽其羽】褷褷泄泄【褷所宜反羽生貌泄余世反浮沉貌】交交哕哕【诗交交黄鸟又鸾声哕哕】喓喓嘒嘒【诗喓喓草虫】睢睢盱盱【皆喜悦貌】或羣或类于是乎人也禀至贵以含生超众灵以成性万色归乎善视万声摄乎善听既别乎芳薉味亦甄乎邪正纷能言以能行乃时动而时静其所以役其心思充其口体者盖随感以有触或无涯以求骋于是巧闇相倾强弱相竞欲海浩洋靡所底定圣王有作以道裁成室庐以处衣服以章庖厨以养车航以行有名位以严其限有亲爱以属其情劝之以爵赏董之以威刑鉏暴戡乱表忠遂良贤以汰尊痹以【阙】彊民知向违咸乐其生嬴刘而降暨我皇明治忽迭易厯数几更神帝嘉靖厥升平农服于野商踵于涂工竭其巧兵寝于隅尘积穰穰流货膴膴士女相聚耆稚相餔姁姁雍雍靡嫠靡孤毳服卉裳鸟言兽面龙伯鲛人之国雕题黑齿贯胸耳三目四臂之徒大球南金犀贝明珠鹪鹏鹔鹴在予騊駼瑶笼防络盈篚充车奉表归命滂溢乎名都当是时也有志之士涵菁莪棫朴之仁荷劝驾释褐之宠莫不扼腕思奋弹冠望荣固有应六符法三光横玉麟饫黄封抚华夷燮隂阳哂萧魏而弗齿睨伊旦而与伉六卿分职厥属攸宗太史台谏寔惟侍从有公卿文武以殿其内有藩臬守令以维其外棨防霞建英豪云萃筹防神经纶天地寰瀛以之咸乂亿兆于焉永戴复有元勳世胄倚葭托肺丹书带砺乎河山金貂趋跄乎禁阙【叶屈贵友】貅林立乎白旄虫沙氷消乎紫塞珠玉随咳唾风霆逐呼噫【叶伊介反】日月假其辉宇宙同其大精忠简乎帝心勲名轰于万代其或猿臂类竒霜蹄时蹶不与其进则图其退尔乃相天时占星纪开阡陌制耒耜耕耨以时人获必倍若千若亿为仓为积【子利反】或擅丹穴或储紫贝出陈易新买贱卖贵鸡鸣孳孳蝇头惴惴量畜以谷闭门成市沉脑涂墙文绣被地妻素娥弄玉飞琼之俦便娟巧丽频眉睇目取怜乎左右【叶盈异反】戱鱼龙而舞柘枝咏明月而歌百嵗钟鼗空侯箫竽之音镗鞈乎昼夜喧阗乎闾里所以快耳目而娱心志者亦足以称豪于一时而不遂汶汶于斯世者也吾闻锡山有东沙子者儁伟人也粤其上世义熙维宝始居慧山华里称孝宋迁隆亭原泉则肇彼逃而此振业孔耀鵞津洋洋乔木杲杲节义之诗礼之教簮绂蝉联兰玉滋茂乃东沙子靡谐厥好萧然一斋自乐其道胡于斯际匪则匪效上之不闻出才智佐明时以芥拾乎青紫下之不闻友豪侠置声色以酣乐乎桑榆中又不屑广田宅殖货贿以贻裕乎胄其于世也若或丑之其于古也若或纠之自其壮幼至于艾矣頽然泊然不易厥守意其性尔殊乎抑无见乎声利之徼欤防不释愿就正乎有道素履山人黙然不应瞿然直视已乃哑然而笑曰咈哉噫嘻子盖未达乎真赏之趣也天地变化隂阳乘除曲成万物理一分殊或清或浊各适其趋情别淑慝性分哲愚方正其俗人十其区玉不火烬金不土渝栢不霜摧橘不淮逾貉汶而毙兰圃而枯荐嗜麋鹿带甘蝍蛆物则有然而况于人乎宜子于此心犹豫而口嗫嚅也且东沙子之赏真矣所得深矣请次第而宣之典午阳九豪没于戍子忆父言老不冠娶既悲罔极亦伤国步终孝全忠克永厥誉弟嗣有传慧麓延绪南北屡迁逮乎炎渡君选友闻德珍子举配陈贞节胜国表着栖碧奉母堂轩是署贞固燹避国初定处乃经故庄佳气郁聚遗命克遵后昆斯裕翫易吟诗蝉蜕鸿翥精诚动神明仪范昭士庶义烈维邹存思弗措南坡孝友期熙绳矩【即东沙大父南坡翁痛母赵硕人值业中衰翁克振起而母不逮养故义让于弟而自取其薄者】希翁之媳嫓德二姥【即东沙祖母钱硕人阳明诸公称之谓其贤可继陈邹二姑也】是鞠中甫敏而稽古其始也岐嶷秀颖成童耿介志超万物之表心游六艺之内谂雅颂之雍皥观国风之成败兼鲁韩之旁博贯毛郑之専治集欧王之新竒拆朱吕之精粹抽密义于茧丝振金石之清籁玩象辞于三圣诵典训于四代耆孔乐于姬文审顾荅于囘赐明仁义于邹舆谈荒唐于庄惠伯阳尚其虚御冦逞其恣睢孙吴备其竒诈管商显其功利申韩忍于刻核屈宋陈其讽刺贾董敷其治防马逞其诡丽迁固儗于春秋潘陆方于江海燕许夸其手笔李杜称其雄伟王孟咏其幽雅储韦味其清冽【叶音例】韩栁宗其典则曾苏羡其汪沛以至岐黄之济世昙摩之似是百家之殊途九流之异靡不辨其瑕瑜导其肯綮饫其膏腴嘬其膋髓既填胸兮通理
