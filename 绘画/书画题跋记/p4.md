<!-- { "loadSidebar": true } -->
　　人生不富贵何如学神仙神仙之居隔海水楼阁缥缈栖云烟居中有人白玉佩从之必受隂符篇我年十五颇好道生脱筒无宿縁龙驰虎走发欲白忍能坐受凡火煎只今四十转多病安得灌溉筋骨坚业风动地海波立且复龌龊荒山颠通道士知姓全前朝外家籍蝉聨目击不待以口传高冠岌岌衣翩翩子当箕厯星斗旋有文秘在琼山边鬼神当受子所鞭鸿蒙一气根先天子必护持勿弃捐人间大药长緜緜采之以时性受风霆出没皆自然琅函玉笈陈真编子今归买苕上船我亦理棹沙洲前遥知登堂拜家庆挑灯笑语夜不眠王祥冰鱼晓入馔闵损芦花寒独贤男儿名节多爱惜玉皇畨案在寸田水晶宫中不受暑菱叶参差渡南浦胶山九月望君来石坛夜扫黄花雨　　陈方子真【白文东光长印】

　　书画题跋记卷一
<子部,艺术类,书画之属,书画题跋记>
　　钦定四库全书
　　昼画题跋记卷二
　　明　郁逢庆　编
　　唐榻化度寺邕禅师塔铭
　　【帖首李西涯篆书化度寺碑四字碑刻尚存八百余字】
　　大徳十一年苍龙丁未秋九月十有七日嵩翁卢挚与友人太原刘致时中醴陵李应实仲仁观于宣城寓居之疏斋
　　唐贞观间能书者欧率更为最善而邕禅师塔铭又其最善者也至大戊申七月时中袖此刻见过为书其后
　　吴兴赵孟頫
　　欧书世所传者九成宫碑邕禅师塔铭见者或鲜尝观宣和内府所蔵荀公曾帖其清劲精妙与此帖殆无异宜乎为世所宝也至顺龙集壬申十月初吉迂翁云中赵世延徳敬父观于金陵之筠雪斋
　　欧书遒劲清古后世所师法者邕禅师塔铭又为之冠石刻羽化已久江南故家间见一二本皆未若此本之妙也为报自然宜什袭蔵之虽有黄金白璧不可换也至大辛亥穷臈十有二日如是翁聊城周景远书于金陵之寓舍
　　大徳丁未至今二十年间疎斋松雪如是翁皆相继为古人感今念昔为之怃然天厯初元十月廿又一日湘中刘致重观于友直杨君读书所
　　吾家率更妙墨流传人间甚多邕禅师塔铭乃其絶佳者此帖临模镌榻又其絶精盖是旧本至元庚辰二月丁亥欧阳题李宗道所蔵
　　此碑盖书于贞观五年十一月以后九成宫铭则六年四月也不知孰为后先而此碑尤精絶视九成宫碎又为蔵锋岂一时之刻者自有工拙耶时至元六年嵗在庚辰三月初吉蜀郡谢端题
　　欧率更书姜白石以为追踪钟王今观此石刻尚使人惊絶矧真迹哉因知白石之论为信然此化度寺碑盖旧本収者宜宝蔵之至元六年嵗庚辰三月十六日康里巙书
　　此帖之妙不独书法模勒之工亦非后世所及近年赵文敏公书法为天下第一而刻者得其形神百无一二则知今古之殊可叹者多矣今日即使欧阳信本复作岂易得此刻工耶至正改元二月既望揭傒斯书于京师乐道里程文宪公故宅之西轩
　　姜尧章谓欧率更用笔特备众美翰墨洒落追踪钟王今观化度寺邕禅师塔铭盖欧书之最善者况镌榻之精诣哉兹艺苑之宝也至正壬午秋七月朔齐张起岩书
　　率更书险劲痩硬自成一家昔人云学者虽尽力不能到至于化度寺墨本在当时已为世宝况七百年之后乎主人之宝之也宜何如哉至正壬午九月望汝阳许有壬识
　　王右军自谓书法视张芝则雁行钟繇则抗行右军一降至于隋唐欧率更虞永兴妙絶当时视右军又雁行矣率更迨今七百余年石刻存者无二三此帖墨本亦无防传为世宝固有以也至正癸未二月甲子南郑王理谨跋
　　赵子固评楷法以化度寺九成庙堂三碎为古今集大成舍是他求是南辕而北辙也余来京师见化度旧本三其严致缜密神气深稳始悟子固之言为然况模拓之工如此本者尤难得也　　王沂
　　长沙欧阳信本书在唐许为妙品郑愚仲金石略所载凡二十三种而行于南北者惟僧邕塔铭及醴泉铭而已二铭多所翻刻南本失于痩北本失于肥殊无精絶之本濂尝于越见胡文恭公所蔵醴泉铭肥痩适匀精彩焕发识者定为初刻今观此塔铭其精神絶与之类诚可宝玩也然塔铭尤信本得意书姜尧章谓胜于醴泉骎骎入于神品其亦知言哉元诸大老寘品评于其间者凡十有三人濂尚何言庸掇拾绪论而书于左方云洪武八年七月十五日金华宋濂记
　　予儿时亟闻先憩庵府君称化度寺帖妙出九成宫右而未获见每以为恨今太师英国张公廷勉出所蔵旧帙乃驸马李子期家物铭叙略备其空缺处率用印识若文书家所谓盖印者帙后若赵松雪揭曼石巙子山诸公皆有题识惟谢端所谓蔵锋王沂所谓神气深穏者最为得之周驰云石刻羽化已久则此固二百年前物也张公博雅好文事尤重世泽其永宝之不独如李氏所识也夫因与杨分夫曹以贞二阁老观之并致赏叹正徳五年八月十日长沙李东阳识
　　马远四皓奕棋图【在宋楮上浅色山水横卷后款云臣马远】
　　商山巍巍上有紫芝采芝可疗饥何独西山薇西伯养老去古逺而独夫杀士吾将畴依卯金之子海内威罗络齮龁将奚为平生不识下邳儿肯随汉邸同儿戏甪里绮里无人知　抱遗老人防稽杨维桢在云间草阁书
　　白石苍松嵗月闲红尘飞不到青山误因一着争先子
　　老使虚名满世间　　　　　于越姜渐
　　天下苍生苦秦虐高人多与许巢期当时不堕留侯计
　　岂负山中咏紫芝　　　　　敬亭谢儁
　　不挟狙击博浪锤不泛采药蓬莱舸儒坑无名免大索商顔远遯我自我采薇亦可采紫芝芒砀小儿不敢羁秦亡汉兴不三代约法三章民庶防岩栖四皓喜亦讥言不出口笑且嬉九重一日祸戚姬黄石弟子有捷机假尔羽翼随扶危后来安危亦已迟先声后实真絶奇黄鹄之謌一时足以慰晨牝老人不来天下之本防凋隳商顔之想千载令人悲前杨有清诗后杨有乐府歌辞嗟予末学安敢捉笔为
　　吴兴钱鼎
　　吕政之坑既避刘季之嫚不归夫何应子房之策安盈之嗣于前而不知止雉鸣于后岂其心在商山之棊而无意于兴亡之事也耶
　　谿翁裹图舟雨泊过我徴诗咏商雒时危每忆蓝田山白首长吟向寥廓卷中四老是耶非风尘与归如可作史称尔皓逸姓名采芝曾歌山漠漠巴园橘叟何诞幻自云不减商山乐象戏宁为黒白棋画手无稽传乃错老夫逢人苦好奕见画应疑身有托商隠巴仙竟两忘姑遂平生一邱壑赋诗独也愧凡近前杨后杨学能博卷图揖君往放舟九峯无云有鸣鹤
　　青谿翁载雨相过出此卷要予同赋予不能诗虽竭驽力岂能追逸足之尘哉愧亦甚矣前杨后杨浦城防稽二先生云陇右邾经识【白文邾经信印朱文观梦道人】
　　四皓赞　四先生天民也天生先生于秦而不使先生用于秦天老先生于汉而不使先生死于汉焚书坑儒非秦之暴也天所以速先生之去也卑辞厚礼非汉之恭也天所以挽先生之出也吾故曰四先生天民也右胡牧仲先生之所作先师杨銕崖尝三诵之爱其文字简而意趣高耳虚白闻而善之俾予书诸卷中云陈文东识
　　已剖巴陵橘犹歌商岭芝避秦非避汉一出系安危
　　曲江钱惟善
　　追和杨别驾韵　　　　倪瓒
　　白发商山老清风扇八垠能安汉基业赖此秦遗民好爵非爱慕长松相主宾亦有种桃者武陵溪水滨
　　辛亥三月
　　千年怜四皓不悟世如棊既脱秦坑惨扶汉鼎危防鸿心已屈牝雉祸难追何似商岩下长歌茹紫芝
　　河南程煜
　　嬴氏肆其暴黔首无宁居五岭已适戍骊山方送徒如向商岩中遗此四老夫紫芝当糇粮青松为屋庐悠悠木石间其乐固有余姜叟在渭滨伯夷居海隅荷蓧有丈人耦耕见长沮夫子复此举异世自同符我愿从之游道远不可逾抚卷长太息怀贤正踌躇
　　海叟袁凯
　　安刘无上策来倩避秦人骇俗衣冠古扶颠羽翼新宠加龙目送怨入翠眉颦莫拟巴园橘飞腾别有神
　　张濬
　　四翁羽翼漫从游不识安刘是灭刘解使初心回乃主宁知善计在留侯紫芝分合商山隠黄鹄歌怜汉室忧千载展图增慷慨西风一曲感庭秋
　　谷阳陈文东
　　灿烂烟霞草木森采芝乐道自安心人间事业休相迫
　　一局棋中造化深　　　　洛阳高万书
　　长安宫中易树子谷口扶苏新赐死良平不言殷鉴逺园绮巧作商山起汉之十年甲辰嵗太子卑辞将厚币明年乙巳上伐布后年丙午方入侍厐眉此日惊龙顔红粉明朝作人彘至今厌听黄鹄歌望思台前燐光紫芒砀圣人亦衰矣妻子之间乃如是昌乎通耶直如矢凿凿忠言在青史优旃之説诚荒唐孰谓考亭欺洓水纷纷俗儒不明理安得钜擘提其耳长春道人琴罢弹琳宫夷犹狎清欢放歌不知白日暮再展此图灯下看恍然坐我寿隠上洪涛出海生波澜不知何处有此山一重一崦开岩峦桃花万树迷逺洞竹皮三寸裁为冠鹿门无人共往还政好结屋于其间青精之饭充渴饥赤脉之石为棊盘角里绮里东西居黄公时来坐席端手分黑白见嬴项一子忽入咸阳关眼中世事亦如是底用感作悲人寰松子自落牕风寒牀头酒熟巴橘酸陶然一醉天地寛老死不复登长安　虚白师出是图索题品敢献笑大方之家惶愧惶愧范公亮塞白【白文公亮印朱文范寅仲氏印】
　　米南宫小楷七帖【在楮上】
　　大行皇太后挽辞
　　余庆源真相求贤佐裕陵知防卷箔早戡变叱龙升静徳羣邪震清心后世矜大恩知欲报圣孝已逾曾
　　又
　　温厚同光献刚廉法宝慈拥扶乐推圣照彻托公欺南纪归忠魄东朝足素规仁明存旧幄常似补天时奉议郎充江淮荆浙等路制置发运司管句文字武骑尉赐绯鱼袋臣米芾上进
　　后手劄六通
　　芾皇恐顿首再拜上覆芾阘茸无能猥继清献之绪为贫所迫冐昧宦游试吏于江陵司计之官甫幸善罢到侍郎选拟防稽征廛迟次罹罚继而间关淮壖窃仪
　　真鹾庾之禄防年又以内艰而去流离困踬无所告语静思庸戆乃分之宜自此絶意荣望敢意字民复在畿邑家无县谱斐然学制宁逃伤锦之讥旷败必矣此芾之所甚惧也不图夤縁幸会获庇所天尚頼余光下照匿瑕之仁庶免于戾此心　切私意自幸
　　芾惶恐顿首再拜上覆
　　芾昨准省劄为邑昌化寔属治圻兹者时甫及当代卞从政近得书报以二月二十二日满罢促芾如期芾旦夕躬诣台墀少伸防谒之恭只受约束重惟唐山蕞尔之地属隶京师号为难治顾芾昏无似岂应在抚字之选惟是仰依盛徳宏量无所不容少寛　此劄前后稍缺
　　芾惶恐顿首再拜上覆芾一介晚出获齿士夫之后隆名硕徳窃服旧矣名卑官下无从躐附宾舄瞻拜光仪今幸只役部封当备使令之末平时慕用愿见而不可得者浸浸获伸矣引颈崇墉不胜欣跃归诚之至芾惶恐顿首再拜上覆【名上用米芾之印白文】
　　芾咨目惶恐顿首再拜上覆府判中大【台坐】即日孟春之月青炜向荣恭惟赞贰王畿神明拱相台候动止万福芾谨熏沐染翰控问兴居伏惟台察不宣
　　芾咨目惶恐顿首再拜上覆【名上用米芾之印】
　　芾惶恐顿首再拜上覆芾疎逖下僚不敢进诚申问台闳仰惟中外泰定福禄滋至芾退惟僭易不任兢灼之情　　芾惶恐顿首再拜上覆
　　芾惶恐顿首再拜上覆芾申调司籖肃严右记迩辰不审台履何似仰惟贰车之贤密佐守尹正直是与何福不除更祈惠令上体眷隆节宣自厚导迎【此后有缺】
