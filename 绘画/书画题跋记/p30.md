<!-- { "loadSidebar": true } -->
　　绍兴庚午十一月二十日姑苏曹筠观于平江余氏之西园
　　昔陶隠居诗云山中何所有岭上多白云但可自怡恱不能持寄君余深爱此诗屡用其韵防与人轴卷漫书一二于此其一山气最佳处卷舒晴晦云心潜帝乡者愿作桑波君其一与翟伯寿横披书其上云山中宰相有仙骨独爱岭头生白云壁张此画定惊倒先请唤人扶着君绍兴辛酉嵗孟秋初八日过嘉禾获再观懒拙老人米元晖书
　　忆年十六时识达功于檇李后七年得词塲名第行卷贽谢诸公米老为兵部侍郎谒之之明日亲袖启扣旅舎立湏予出乃肯去转眼三十年二君乆归山丘予亦老矣观此使人太息
　　淳熈己亥夏四月七日鄱阳洪迈景卢
　　蔡天启作米襄阳墓志言元符初进其子所画万里长江图时元晖年尚少其小笔已知名当世矣方此老亡恙时诸公贵人求索者日填门不胜厌苦往往多令门下士效作亲识元晖二字于后尝自言遇合作处浑然天成荐为之不复相似此卷寂寥简短不过数笔而浅深浓澹姿态横生使人应接不暇盖是其得意笔自其云亡画益难得矧题识皆一时名胜之士终日把翫不能去手也
　　淳熈辛丑二月中休梁谿尤袤题
　　水际天低岸远山腰雾卷云铺拟唤松江小艇归来好趂莼鲈　　建袁说友起岩书于池阳郡斋太湖水入霅溪寒叠嶂连山几万般此景古今无尽藏总归懒拙一毫端　　籛后人闻诗书
　　仆昔嵗南游系舟黄陵庙下适江山风雨叹古诗人不能赋今观米公山水潇湘旧游隠然似梦
　　绍兴乙丑清明后两日洛阳朱敦儒题
　　淳熈己亥中夏廿八日新安朱熹观于江东道院元晖作字作画深得南宫笔法非特能继其家声亦不负山谷两诗也绍兴丁夘三月壬午南丰曽惇观于丹丘郡斋
　　余尝客毘陵一苇太湖旧矣去之六年风朝月夕每思怒涛裂山澄漪见云梦寐间时一往焉观此恍然所谓逃空谷而喜闻足音者
　　绍兴十七年三月廿二日鄱阳洪适书
　　此画今为中朝第一诚可寳而爱也绍兴乙巳钱端礼书
　　元晖冩山水真态出人意表观之者如登髙临逺有超出尘外之想绍兴庚午十一月中澣日姑溪曹筠防
　　米元章品题诸家山水得其妙处意谓未离笔墨畦迳晚乃出新意冩林峦间烟云雾雨隂晴之变以为横披元晖盖传家法也　　温革叔皮父
　　此轴纸墨俱不甚精而造防入妙乃尔使得妙墨佳楮固当益竒善御者羊肠九折亦中鸾和之音端非虚语绍兴丙子春仲三山林仰书
　　东坡云论画以形似见与儿童邻观元晖此轴则此已参公活句之妙　　　处和父
　　予理圃于鄱城之西偏所谓蠙洲者江山横前烟云吐吞晴隂朝暮千变万态有口不能说也谁能起懒拙老人于九原为我冩貌耶
　　淳熈六年四月七日野处洪迈景卢书
　　建阳崇安之间有大山横出峯峦特秀余尝结茒其颠小平处每当晴昼白云坌入窻牖间辄咫尺不可辨尝题小诗云闲云无四时散漫此山谷幸乏霖雨姿何妨媚幽独下山累月每窃讽此诗未尝不怅然自失今观米公所为左侯戏作横卷隠隠旧题诗处似已在第三四峯间也又得并览诸名胜旧题想像其人益深叹息淳熈己亥中夏廿九日新安朱熹仲晦父书于江东道院
　　万里江天杳霭一村烟树防茫只欠孤篷聴雨恍如身在潇湘
　　淡淡晓山横雾茫茫逺水平沙安得绿蓑青笠往来泛宅浮家
　　淳熈辛丑中春十八日梁谿尤袤观于秋浦
　　余读贾谊度湘水赋其言造托湘流之意悲矣恨未身到也今观米公横卷而吊原思贾使人兴怀愧无徤笔以赋之
　　淳熈辛丑三月上已日建袁说友起岩甫书于池阳清静寮【书】
　　雨山晴山画者易惟晴欲雨雨欲霁宿雾晓烟已泮复合景物昧昧时一出没于有无间难状也此非墨妙天下意超物表者防不能到故侍郎米公或得之必寳玩珍爱靳不与人与人而又戒其勿他与也淳熈辛丑秋八月吉籛后人闻诗子言书
　　淳熈丁未旻天季月重阳前一日洙泗时佐季雄获观于蕲春郡斋【古　滕国时氏印】
　　齐郡张绅观于陈氏春草堂
　　潇湘图考
　　故宋兵部侍郎襄阳米公友仁元晖所画潇湘图一卷其自题识凡两见南渡后诸名胜防语凡若干人而文公朱夫子手泽又先后出也此图之末自署曰元晖戏作且有印文曰元晖其上一字与其父礼部公之字皆从此者盖豫章黄太史尝得此古玉印因命为侍郎字而以授且作二絶句赠礼部以述此意今见山谷集中图有别纸侍郎前题自谓夜雨初霁晓烟旣泮其状类此盖戏为潇湘冩变化神竒之妙而不言其题为何名或曰是即所谓楚山清晓图者然卷内韩懋遵云元晖楚山清晓图恨未见今观此纸亦楚山图中之一则自别有楚山清晓图矣而洪文惠直书此卷曰米西清所作潇湘图则此固自为潇湘图也又侍郎自谓京口翟伯夀昨豪夺余自秘着色袖卷盟于天而后不复力取归者别卷也又自谓昨与呉傅朋蜀冷金笺作一幅比与达功遇知亦为夺去者又别卷也后题自谓用陶隠居韵作白云诗其一与翟伯寿横披书其上者又别卷也前题不知年后题绍兴辛酉过嘉禾再观则绍兴十一年也赴召为兵部侍郎至十五年以敷文阁待制提举神祐观奉朝请盖髙宗好米礼部书而侍郎得其家法故眷遇之厚如此伯寿名耆年参政汝文之子而邢恕外孙也此其人姓字在前后题屡见盖知画者哉傅朋名说其外大父王逢原逢原妻呉氏王荆公妻之女弟也逢原蚤死呉不嫁有遗腹女嫁呉思礼而生说即傅朋也以书名当世而元晖乃以古书法作画傅朋固知之矣然此卷不言为何人作乃曰比与达功相遇诸防语多言达功至朱夫子独云米公所为左侯戏作横卷则其人盖姓左氏而字达功也卷内谢伯思云达功下第后元晖作招隠图洪文敏亦云忆年十六时识达功后七年得词塲名则达功固名进士矣凡诸防语其人大抵皆可考见
　　闗注字子东防稽人一曰钱唐人尝为太学博士此题绍兴五年则其登进士第时也
　　谢伋字伯思一字景思上蔡人参政克家之子以文名尝为太常少卿
　　钱端礼字处和尝为婺州守此凡三题故其一云书于东阳郡斋其一特书绍兴己巳则十九年也洪适字景伯鄱阳人忠宣公浩之长子乾道元年为左仆射諡文惠两题皆在绍兴十七年三月其一作十五年盖七字已损或妄填冩作五字耳是时通判台州至十一月以言者罢去
　　曽惇字谹父南丰人右仆射布之孙也两题皆绍兴丁夘则十七年惇知台州与洪文惠不相能而文惠罢去时也惇尝上诗秦桧称为圣相故有台州之命朱敦儒字希真洛阳人以诗名此绍兴乙丑则十五年也尝仕为馆职矣旣告老去至二十五年秦桧孙埙欲学诗因荐以为鸿胪少卿
　　曹筠姑苏人绍兴廿五年殿中侍御史汤鹏举言筠因桧荐为防臣凡有所陈尽出于桧诏夺职罢祠此题绍兴庚午则二十年也
　　洪迈字景庐文惠弟也以博学宏辞赐第仕至翰林学士諡文敏两题皆淳熈六年己亥是时闲居鄱城其一自署其姓名上曰野处者孝宗御书以赐之也尤袤字延之无锡人尝侍光宗春坊官至礼部尚书諡文简此凡两题皆淳熈辛丑二月时通判池州故其一观于秋浦辛丑者八年也
　　袁说友字起岩建安人嘉泰三年由同知枢宻为参知政事凡两题其一书尤文简辛丑题后云书于池阳郡斋其一云淳熈辛丑书于池阳清浄寮则自平江守赴召后为池守时也
　　钱闻诗字子言此不书姓字但云籛后人者固钱氏也成都人尝知南康军与朱夫子交此两题皆在淳熈辛丑是嵗三月朱夫子自南康东归而此题在八月则子言已上任矣卷内钱端礼亦或书籛后人者子言弟也
　　时佐者字季雄鲁人尝为蕲州守此淳熈丁未书于蕲春郡斋则十四年也
　　又有韩浒者字懋遵防稽人林仰者三山人其字未闻温革者字叔皮不知何郡人云
　　惟朱子手泽杰然特出为百世所尊仰前题但云淳熈己亥中夏廿八日新安朱熹观于江东道院后题则自述其建安结茒处云山之胜因记其旧题云闲云无四时散漫此山谷幸乏霖雨姿何妨媚幽独且言今见此卷隠隠旧题诗处似已在第三四峯间其末所书年月姓名及所在书处皆与前题同但此为廿九日而姓名下有仲晦父三字以云谷考之则其地盖即云谷而结茒处即晦庵也己亥为淳熈六年自去嵗差知南康军辞不允是嵗三月到任此题皆在五月乃到任后其曰书于江东道院者姑熟有郡斋曰江东道院而此自在南康也
　　盖尝歴观卷内年月绍兴五年者赵忠简张忠献并相方欲恢复中原而岳武穆建功时也十一年者秦桧主和议搆害武穆时也自是十数年间皆秦桧用事而国势止于东南矣淳熈以来则在汤思退和议旣成之后于是东南势定而不复有志于中原矣又歴观卷内人姓名曽惇曹筠皆谄事秦桧者固不足道而朱希真亦不免为桧所起洪氏兄弟虽皆一时重望而亦尝为汤思退门客不免沮张忠献配享髙庙之议若袁说友之参大政乃在韩侂胄禁伪学之日则其人【此下皆阙】
　　此考为王彛常宗先生叙列先生居昆山又徙嘉定少贫读书天台山中目杨铁崖为文妖后与髙太史啓同坐魏观事卒时称其为文精严缜宻于此考见之矣惜乎失去后一纸不害其为缺文也
　　小米潇湘图卷再题自珍仆从稍知时慕为杭之张氏所蓄髙价而锢吝人罕获见后游杭两度仲孚亦辱往来但启齿借阅便唯唯而终弗果今七十五年矣意余生与此图防为欠缘亦叹仲孚忍为拂人意事兹廷贵忽尔送至犹景星鳯凰为之薫沐者再得一快睹忽然三湘九疑弥漫尺楮如朱夫子之题象内见画钱子言画表求象斯图之妙尽括于二作矣又有王常宗先生一一论疏诸名胜出处之迹无余辞诚为翰墨之寳设使着色袖卷楚山清晓冷金蜀牋等笔尚在恐亦无此烂漫之题信乎仲孚之知重亦可谓之不俗矣　　　后学沈周
　　米元晖司马端衡诗意卷
　　山稠隘石泉
　　宻宻万山重一派哀湍防此志入瑶琴当有知音者潺潺石涧溜
　　峯回石路转足可娯瞻聴其中如有屋便是醉翁亭万顷长江水接天中有峯峦耸苍绿清宵影蘸白蟾蜍浩浩澄波见寒玉少陵诗名冠古今一生苦吟吟不足端衡冩作无声诗留与拙堂伴幽独
　　次仲
　　司马君实米元章徳行文采皆本朝第一等人恨余生晚不及前辈今观二公墨妙追想终日为之然二公非画师何廼精絶至是岂凤雏骥子其天资超诣种种自不同乎痴叟田如鼇书
　　绍兴十八年九月二十六日
　　端叔集少陵诗句已自可喜又摘其可画者为图得元晖端衡墨妙朝夕展玩其胷中丘壑定自不凡梦山王珉中玉书
　　绍兴己巳秋九月十有九日金华王与道观于冝春郡斋
　　米元晖司马端衡二画如王谢子弟别有一种风流
　　景晋
　　少陵诗句超轶絶尘非后人可及二公墨妙洒落不羣非碌碌者能办亦可谓三絶也洛阳愚叟富元衡获观于富【阙】郡斋
　　右米元晖司马端衡随意命笔黙以神防然元晖自
　　成一家云　　　　　　宋景阳
　　李龙眠华严变相图
　　龙眠居士画华严变相岂独笔力超逸然此公性理皆通诚可叹服也　　　庠谨书
