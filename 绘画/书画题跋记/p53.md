<!-- { "loadSidebar": true } -->
　　三阳献嵗迓淑气于东郊七日逢人肆娯游于南浦湔裳戴胜乐事赏心斯固巧歴之所难齐百年之所罕通也况复故园梅栁旧隠湖山緑水泮其流澌丹崖消其残雪间关百啭觉时鸟之能言荏苒千丝喜春条之变色兰畦景丽蕙圃烟霏人欢而风物和暖布而臯壤恱于是仙舟共泛拂越城之虹梁羽盖双飞陟楞伽之鹫岭结骖騑于谷口留画鹢于川湄草借簪裾林开觞俎借逺公之莲社坐爱青山卧中散之琴台醉怜修竹良辰可惜胜槩不遗金花与梅蕋争妍菜缕共青丝鬬巧一谈一笑无谢昔人优哉游哉聊以永日羣公英情天逸尽为绂冕之巢由藻思霞腾俱是薜萝之顔谢或悬车在告或秉节周行聚天上之徳星修山中之故事邺宫绮宴多军旅之嫌金谷俊游贻声华之诮超然物外理畅言夫子乐之吾与防也然而扶摇万里乃鹍鹏之壮图偃仰一枝实鹪鹩之微愿云泥既隔离防何常所頼篇题仅存梗概感时懐友更续草堂之吟探韵赋诗岂俟兰亭之罸时嘉靖十八年嵗在己亥集者十有四人彭年序
　　文徴仲　汤伯子　袁邦正　袁尚之　袁绍之袁补之　袁与之　袁永之　王禄之　陆子传王子美　陆子行　朱子朗　彭孔加
　　沈启南有竹庄闲居诗卷
　　幽居临水称防栖蓼渚沙砰咫尺迷山雨忽来茅溜细溪云欲堕竹梢低檐前故垒雌雄燕篱脚秋虫子母鸡此处风光小韦杜可能无我一青藜
　　颠毛脱尽野僧如世事多归一懒除欲博晏眠高着枕便圗老眼大抄书屋须矮小茅须厚窻要清虚竹要疎心与陶翁有相得时歌吾亦爱吾庐
　　憨憨无役老人懐春日烘门晏始开游衍太平初试杖安排乐事且拈杯世情花党富家发公道燕均贫户来识字不多强不识小轩聊与物追陪
　　扫地焚香习燕清萧然一榻谢将迎坐移白日花间影睡起春禽竹外声心逺不妨人境寂道深殊觉世縁轻问竒尚有门前客却怪青山不掩名
　　八十一翁沈周
　　祝希逸题画诗
　　春山雨新沐掩霭结浓緑一叶金芙蓉粲粲迎朝旭江亭小于艇松子落满顶尽日无人来流水抱虚影白云媚苍山寂寂太古春窅蔼林薄中一区宅无邻客子欲何归中林犹独歩幸有苍苍松为辨去来路
　　枝指生祝允明
　　祝枝山楷书澄心窝铭
　　一间房六尺地虽没庄严都也精致蒲作布作被日里可坐夜里可睡灯一盏香一炷石磬数声木鱼几记龛常闗门常闭好人放参恶人回避髪不除肉不忌道人心肠儒者服制上无师下无弟不传衣鉢不立文字不谈禅不说偈但无妄行亦无妄意不贪生不图利了清静縁作解脱计无罣碍无拘系闲便入来忙便出外省闲非省闲气在家出家在世出世佛何人佛何处此即上乗此即三昩日复日嵗复嵗毕我这生任他后裔乙酉冬日枝山允明戏为性甫録此
　　唐伯虎雪景单条
　　柴门雪霁桤林僵藤枕新开煮酒尝正是骚人安穏处
　　一编文字一炉香　　　　呉趋唐寅
　　千山一白照人头折竹琳琅路转幽落日西风苦行旅谁家呼酒倚红楼　　沈周
　　密树縁山冻不分天垂暮色转氤氲山童贳酒归何处雪压茅檐有隠君　　徴明
　　雪积溪桥行路难蔽天楼阁鏁重峦长途日暮西风急犹为梅花勒马看　　陆治
　　踈林映雪见江峰万叠横奔走玉龙况是晴光开晩照落霞酣叶锦玲珑　　周天球
　　树木萧疎雪欲消空江水冷不生潮游鱼未出虚垂钓簑笠回舟不待招　　姚绶
　　小蹇冲风引步迟风烟触眼总新诗千山围玉天开画此意惟应郑五知　　文彭
　　文太史浅色品茶图
　　品茶嗜味陆鸿渐墨妙笔精王右军煮茶写帖闗幽兴
　　白日看云惟二君　　　　徴明
　　卢鸿石榻寄嵩山竹雪松云共洒然我欲逃名岩壑去无如此地隔风烟　　周天球
　　闲闲三径少行客寂寂中林自落花人世迥于桥外隔松萝隠映即仙家　　袁尊尼
　　湘寂寂夏堂虚竹影离离风外疎煮茗焚香消晏坐硬黄临得右军书　　陆安道
　　松隂竹色翠交加晏坐清谈日未斜偶欲挥毫刚洗砚只縁涤暑几烹茶　　王谷祥
　　庾信风流赋小园碧山当户緑池翻煮茶涤砚足幽事永日忘形与客言　　彭年
　　沈石田有竹居卷【在绢素上见前集今补全题句】
　　风逆客舟缓日行三里余遥知有竹处便是隠君居诗中大痴画酒后老颠书人生行乐尔世事其何如余与廷美同访启南亲家于有竹别业而舟逆溪风而上邜至酉乃达主人爱客甚尽出所有图史与观乐而赋此识嵗月云成化三年长至日天全公有贞书
　　次徐武功访沈启南诗韵
　　烟水微茫外舟行一舍余既覔沈东老还寻陶隠居氷三叠弄雪茧八分书醉和阳春曲空踈愧不如
　　刘珏【刘廷美氏朱文】
　　徐刘二公诗盖皆有唐人风韵其字画亦不易得也诗云虽无老成人尚有典刑吾于是亦云
　　后学王鏊题【济之朱文】
　　见説君家竹凉隂十亩余客容开径入我愿卜邻居头白话今雨汗青藏古书嵗寒交莫逆高义慕相如一别五年乆相望三舍余要于吾道重独与此君居若许借半榻何劳枉尺书鳯毛云五色食实近何如爱尔鸿儿好相过载拜余言皆能谨节志不在安居勉进十年学饱涵千卷书人生何似此方可古人如成化八年秋八月十有二日疑舫老人嘉禾周鼎为有竹居主人书于吴城客楼时年七十有二【伯噐】东老清风劲西畴緑水余过桥还有业因竹便移居君子歌淇澳畸人断鹗书雅宜徐孺辈交谊极挛如
　　温州郡君文林和
　　一别石田老于今六载余遥乗剡溪棹来访杜陵居王宰偏能画郑防兼善书风流迈前辈吴下有谁如
　　海虞李杰次武功徐先生韵
　　系舟髙桞下又是十年余遥踏无媒迳重寻有竹居笔精知米画器古见商书前辈诗题在风流邈不如曩余访启南一宿有竹别业今复过之不觉十五年矣偶见阁老徐先生之作为次其韵以写慨叹是日启南命其子维时出商乙父尊并李营邱画董北苑画为玩故及之嵗戊戌二月十八日吴寛书
　　沈君天下士一别十年余舟到逢人问竹深迷所居有田皆种石无屋不藏书一笑留旬日高懐谁得如
　　梅吴珵【元玉朱文】
　　野竹娟娟净清隂十亩余沈郎能独爱蒋诩合同居宾主皆防俗儿童亦解书不知风月夜高兴复何如
　　海虞王鼎【元勋朱文】
　　予性素懒且僻凡阅卷轴有不欲终者多矣此则展舒至再纸为之裂最后有此空得附名焉幸也大理左丞同邑陈璚玉汝题
　　住无一舍逺交近廿年余华竹循墙种楼台逐水居辋川高士画山谷老人书况有天仙句深惭百不如
　　言里钱仁夫【士白文】
　　武公伯徐公始归吴时首为沈氏落笔志墓自后与白石公父子遂为形之交故其翰墨留于有竹居者为多也此卷中诸诗皆武功同时一班人物亦有稍后者虽不能尽出于吴中然逺亦不在嘉湖之外也闻之前辈惟洪武间有此一盛至今时始复见也南濠杨循吉题
　　放筯盘无肉生孙地有余平安惟土著心性爱郊居玉戛才成句鸾骞自入书不为官可敬摩诘岂能如
　　秦瓛书【廷璧白文】
　　唐伯虎桃花雨过图【小挂幅】
　　桃花雨过水连天古树高岩乱玉泉独立溪头穷物理不知斜日落平川
　　晋昌唐寅
　　石田题放舟图
　　緑树如丝雾青山生白云自天为此景平与画家分扁舟不可泊任随流水流东西与南北人物两悠悠钓竿七尺玉夕阳千叠山山容恰好晚正及鸟飞还埜树脱红叶廻塘交碧流无人伴归路独自放扁舟
　　长洲沈周
　　陈白阳花草册
　　春光何烂熳名花説海棠娇娆看已足何用复闻香
　　垂丝海棠
　　庭院日初长玫瑰正堪颂香色两徘徊声价令人重
　　玫瑰
　　薝卜含妙香来自天竺国笑杀葵与榴空能好顔色
　　薝卜
　　素质结秋风向人浑欲语春花莫相笑丹心自能许
　　秋葵
　　丹葩间碧叶雪中自重叠山人倚醉时奈可映頳頬
　　山茶
　　紫萼破新粉青绶翦繁英忽然来暗香春风吹满庭
　　瑞香
　　雪里呈娇态风前逞素姿香魂何处覔清梦寄相思
　　梅花
　　金粟花开日天香散玉墀嫦娥解人意折赠最髙枝
　　桂花
　　未摘露前实先看雨后花名应出西海顔岂论东家
　　榴花
　　翠带何飘摇紫茎多馥郁佳人千里心日暮倚空谷
　　幽兰
　　东风日夜发桃李不禁吹检防秾华事辛夷落较迟
　　辛夷
　　冩松青云里佳色蔼成暮松作不老枝人比长年数
　　古松
　　白阳陈淳
　　陆包山着色水仙西府海棠【在绢工欵之陆治制】边庭栁暗金微雪御苑花开玉垒春蝴蝶飞来疑入梦凌波还见洛川神　　彭年
　　谁见凌波自洛川海棠婀娜更嫣然山斋坐对浑成恼国色天香共可怜　　文嘉
　　倾国初舒艳凌波尚怯寒春光两相竞并作一时看
　　许初
　　陆叔平牡丹【在绢上】
　　芳园烂熳百花枝白白红红各有时冶叶娼条均造化和风甘雨入华滋老夫观物逍遥地小笔分春窃弄私日日不妨偷展卷扰人蜂蝶竟何知　　陆治
　　此根应自洛中分绰约风前不染尘笑取一杯成小赏韶华易老可怜人　　黄姬水
　　洛下花开日妆成富贵春独怜雕落易为尔贮丰神
　　周天球
　　沈启南仿王叔明山水
　　秋山骨棱层树杪枝搓牙尚有霜余叶防缀如春花缓步亦足赏何须坐停车行行日将夕防吟酬物华甲申菊月仿黄鹤山樵山居图余因作诗以赠原已先
　　生　　　　　　　　　　沈周
　　秋风扫地叶俱无一个藤枝借步趋满眼吟情吟不尽夕阳归去泛平湖　　陈鎏
　　短棹轻舟载夕阳独寻新句下横塘白鸥疑是催诗使飞掠苹洲醉墨香　　黄姬水
　　清风自绕崕疎树不遮山寂寂秋光尽萧萧落照闲
　　横塘农者【袁袠之印白文】
　　湖北归来日落扁舟满载西风目送一行白鹭秋懐
　　欲与天空　　　　　　袁尊尼
　　唐子畏秋菊单条
　　故园三径吐幽丛一夜霜堕碧空多少天涯未归客
　　借人篱落看秋风　　　　晋昌唐寅
　　芳林摇落不胜秋篱下霜花景独幽真赏却嫌人送酒隔溪遥聴鸟相求　　周天球
　　老我爱种菊自然冝野心秋风吹破屋贫亦有黄金
　　文嘉
　　文休承梅花幽兰对帧
　　踈枝冷蕊散寒香一树垂垂映草堂输却逋翁有新句水防清浅月昏黄
　　幽兰奕奕吐竒芳风度深林泛逺香大似清真古君子
　　闭门高誉不能藏　　　　茂苑文嘉
　　沈石田雪景
　　参得黄梅岭上禅魔空虎穴是诸天赠君一片江南雪洗尽炎荒障海烟
　　正德丁夘八十一翁沈周
　　董宰论画
　　赵大年画平逺絶似右丞秀润天成真宋之士夫画此一派又传倪云林云林工致不敌而荒率苍古胜矣今作平逺及扇头小景一以此二人为宗使人玩之不穷味外有味也
　　昔人评赵大年画谓得胸中千卷书更竒古又大年以宗室不得逺游每朝陵囘得胸中丘壑不行万里船不读万卷书欲作画祖其可得乎此在吾曹勉之无望庸史矣
