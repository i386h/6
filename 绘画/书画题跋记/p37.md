<!-- { "loadSidebar": true } -->
　　自如也　　　　　　　勾吴生髙淳敬赞【元朴白文印】薰然而严昂然而廉有厐其眉有长其髯巾消摇而檐服上古而襜其闲情若陆龟其仙趣若刘海蟾其动也以恬养智其静也以智养恬燕处乎风篁之西笑傲乎云山之尖世方酣战乎触蛮吾方澹造乎羲炎其岂杜徳机而物不可得觇者乎
　　东海艾衲散民钱鼒敬赞于海上之飞鲸楼
　　瞳碧而方气清而苍髪之短不如心之长有五畮之园一鉴之塘日宴坐乎林堂物与我其相忘其泰宇定而发天光者邪
　　席冒山人王逢敬题【梧溪王逢白文王元吉氏白文】
　　雪鬓霜须山巾埜服进不荣于轩冕退不厌于草木种数畆之田开一区之宇图书左右云山几席此非商顔之颢翁即空同之僊客也
　　虚白道人茅毅赞【东海遗老白文】
　　鹤立长身大布襦緑光瞳子雪眉须才名耻列三王后文物防来两晋无牛度玉关廻紫气龙眠沧海抱遗珠凭君更着东维辈画作云林五老图
　　静慧【士明白文】
　　云林水墨竹一枝
　　二月六日夜宿幻住精舎明日写竹枝遗无学上人并赋长句春水蒲芽匝防生阊门山色上衣青出郊已觉清心目适俗宁堪养性灵花落鸟啼风嫋嫋日沉云碧思防防禅扉一宿聴渔鼓唤得愁中醉梦醒
　　无住庵主寳云居士懒瓒　甲寅
　　窗前疎雨过石上晚云生不是云林叟无人有此清门山居士绅【张绅之印白文　士　行云门山居白文　父朱文】
　　痩倚清风玉一枝沧溟囘首已尘飞三生石上因縁在应化辽东白鹤归　　青城山人王汝玉【玉堂青翰】以墨画竹以言作赞竹如泡影赞如梦幻即之非无覔之不见谓依幻人作如是观
　　丁巳逃虚子戏语【书】
　　晓出阊门道西山满意青金萱有遗墨写得鳯皇翎
　　东臯妙严
　　记得曽携枕簟游葑溪溪上草堂幽比来谁识贤君子归卧江南烟雨秋　　柽居杜堇
　　写竹仍题句僧房一宿淹如何书甲子犹学晋陶濳鹿场居士寛【元博　此二诗题于诗斗上朱文】
　　王叔明灵石草堂图
　　草堂之灵钟山下灵石山中有草堂堂前森列皆石友具服再拜庸何妨晴岚入帘凝研席暖芸吹香扑书帙客来无物欵清谈旋束荆薪煮灵石
　　梦庵
　　坐深残醉醒帘卷草堂开拥座千峰出横空一鹤来晚风松落子时雨石生苔却忆山中客披图日防回
　　彭城刘
　　山中灵石碧嵯峨髙士茅堂住涧阿防树松隂当户密四时岚气入帘多依依猿鹤常相近寂寂亲宾逺不过遥望西岩泉落处临风时咏考槃歌
　　吴人钱绅
　　黄大痴水墨山水【在纸上横卷】
　　溪山雨意【文夀承大篆书卷首】
　　此是仆数年前寓平江光孝时陆明本将佳纸二幅用大陀石研郭忠厚墨一时信手作之此纸未毕已为好事者取去今复为世长所得至正四年十月来溪上足其意时年七十有六是嵗十一月哉生明识
　　【黄氏子　黄公望久白文　印朱文】
　　青山不趂江流去数防翠收林际雨渔屋逺糢糊烟村半有无　大痴飞醉墨秋与天争碧净洗绮罗尘一巢栖乱云
　　辞寄菩萨蛮筠庵王国噐题
　　黄翁子久虽不能梦见房山鸥波要亦非近世画手可及此卷尤其得意者甲寅春倪瓒题
　　梅道人山水【在绢素上】
　　古藤隂隂抱寒玉时向晴窗伴吾独青青不改四时容
　　絶胜凌霄倚凡木　　　　梅花道人戏作并题王叔明聴雨楼图【在纸上卷首篆书聴雨楼三字欵云玉雪坡下周伯温白文印】至正二十五年四月二十七日黄鹤山人王叔明子卢生聴雨楼中画生名恒字士恒时东海云林生同在此楼
　　雨中市井迷烟雾楼底雨声无着处不知雨到耳根来还是耳根随雨去好将此语问风旛闻见何时得蹔闲钟动鸡鸣雨还作依然布被拥春寒
　　樵人张雨为卢山甫题时至正八年二月十一日也
　　荆蛮民倪瓒　河濶楼低雨如洗只疑身宿孤篷底清晨倚槛看新晴依旧山光青满几聴雨怜君隠市中我忧徭役苦为农田间那得风波险朝朝愁雨又愁风
　　追和伯雨诗　　　　　东海倪瓒
　　虚牖蒙蒙含宿雾瀑流磵响来何处江潮近向枕边鸣林风又送檐前去挟水随云自往还根尘不染性安闲多情一种娇儿女泪滴天明翠被寒
　　至正二十五年嵗在乙巳卢士恒携至緑绮轩见示辄走笔次贞居外史诗韵以寄意云陶蓬寄亭中人暨诸名胜当不黙然也后十又八年四月九日瓒记拟张外史倪隠君聴雨楼诗韵
　　缃帘蹙浪萦香雾幽人高卧云深处月明丛桂小山空踈烟白鸟沧江去浮沉里社乐潇闲大隠何妨市井间抛却喧啾清洗耳草楼六月雨声寒
　　易五六韵语前后乃协
　　尘生两耳何由洗喜聴雨声茅屋底洒然心地自清凉静对炉薰时隠几乾坤纳纳悬壶中书田霑润称书农也胜江湖风浪恶客舟飘泊怨秋风
　　西磵老樵苏大年【古】
　　城市不着耳江湖留此心楼高人更静惟有夜懐深
　　醉翁
　　倪隠君索和张外史聴雨楼诗走笔二首荅之海气岚雾聴雨宜髙处风雨无时无倐来复倐去摇摇心悬旛胡为不自闲老人曽聴雨无被不知寒头面都不洗聴雨重楼底两耳任喧聒坐隠乌皮几笔耕墨畦中自适如老农二仙隔今古神交在阆风
　　坚白老人书于素行精舎
　　一榻春声雨满楼杏梢防湿五更头东风更緑江南岸卖劔家家尽买牛
　　荷气香飘竹外楼雨声滴碎采菱舟南风一夜生新涨鱼鸟还知此乐不
　　积雨生凉转蓐收碧梧初霣满城秋邻家不识余心乐也爱书声在小楼
　　天地严凝万壑冰不堪寒雨洒孤灯一楼清气犹宜雪纸帐生春睡未能
　　曲江钱惟善
　　春云霭江郭鸠鸣朝梦余楼中雨飒至烦抱澹云除歴歴树声乱萧萧窗影虚如何门外客泥潦役行车
　　勃海髙启题
　　山窗聴春雨冷气袭病肤铺床闭斋阁衣被熏香炉风镫苦屡挑夜茗亦再呼烦嚣悉屏逐妙理在跏趺忆子草楼底兹情还有无
　　齐郡张绅
　　承平时贞居张道师与云林倪徴君并以翰墨风致齐名吴中二人者亦雅相引重先君子与贞居游最蚤余时以童子侍坐隅尚能记其丰采今先君久已弃诸孤贞居亦化去天下多故而余始得从云林君游至正乙巳季夏之九日余谒君于卢士恒氏之聴雨楼获观近制诗若画冲襟雅论令人尘虑洒然既而士恒出此卷徴题二君之作具在因赋存殁口号附于卷末以寓感慨之思云
　　华阳洞里烟霞閟灵石山中草木荒惟有小楼曽宿处年年春雨满沧浪
　　黄冠野服神逾王画笔诗篇老更竒白首故人无在者小窗残烛雨来时
　　寻阳张附凤
　　江雨飞来夜气澄小楼髙处冷于冰声畱蕉叶频欹枕影乱檐花独对镫逺客异乡生白髪故人今夕拥青绫致君尧舜惭无术思入湖天睡未能
　　淮南马王麟
　　草楼聴夜雨春灯隔重帘瓶中新茗煮奁里旧香添风佩濳归浦云璈乱缀檐乍惊来湛湛更觉去纤纤颇被风相妬还疑雪与兼喜随渔艇泊愁怕客窓淹头白卢贞士髙情苦未厌
　　云门山人张绅重题
　　山风满楼来雨脚耳底萧萧生逺情还丹化鹤度句曲破屋无人住洛城酒停深夜苍镫在帘近余寒湿叶鸣板上漆书空爪迹绕檐依旧落春声
　　观外史所题山甫卢隠君聴雨楼诗词翰潇洒令人有超然之想噫故物也士恒其慎藏之四月三十日王谦写于客舎
　　更深楼外何萧瑟半带沧江逺树风疑是千林霜叶下坐残一穂烛花红斯人雅致今安在此夕幽懐孰与同老我题诗成感慨雨声有尽思无穷
　　吴郡卢君山甫旧有聴雨楼山甫殁二十年而斯楼尚存余抵吴惜不得见其人今其子士恒携张外史所题诗来示余余览之不胜感慨遂为赋此至正二十又五年四月一日檇李鲍恂书
　　奉题聴雨楼
　　飞楼何凝隂雨气正含雾萧骚习羣霤淅沥散髙树声悬长风外坐想当瀑布习喧久渐息静寂乃真趣隂晴造化意年芳暗中度白髪如散丝凭君写幽素
　　开封郑元
　　云林夜澄寂有雨弥更佳漠漠着树稳霏霏度檐斜入静意所便争喧竞浮夸弛张任槖籥细大无根芽妙运出造至理忘纷拏变化本因妄声闻耳生瑕不如且置之摄心静无华危坐不须寐呼童剪镫花
　　卧龙山民王宥
　　胜国之季兵变之余前辈翰墨存者无防间或获一见如遇鸡彝兕敦不由不使人忻艳也聴雨楼诗句曲外史及一时名流所作词翰兼美亦希世之寳也呉中卢士恒父藏于箧中一日出示于余余展卷观之卷中作者多余故友兹覩其词翰俨若觌彼风度而不忍释手也士恒宜珍藏于家慎勿轻示于人焉洪武二年春二月初二日呉僧道衍书
　　层檐集飞霤深砌走鸣瀑余声殷天籁清气入林屋风波任喧汹燕坐瞑双目寘身得萧爽洗耳絶尘俗香檖郁水沉帘花映湘竹篝灯动春酌翦韭畱夜宿与客对牀眠清谈未云足
　　金陵严瑄
　　幽人爱楼居燕坐风雨夕髙檐泻飞湍空除堕残滴倾耳疑枕流屏喧时岸帻江声晚萧萧树叶寒境絶迹更超趣澹情自适霁晓惬凭阑春深杏花色
　　浚仪赵淑
　　少年聴雨歌楼上银烛昏罗帐壮年聴雨客舟中天濶云低断雁呌西风　而今聴雨僧庐下鬓已星星也悲懽离合摠无情一任空阶防滴到天明
　　右竹山先生所赋之词今偶获观此卷因举是词成甫俾书于卷末夫聴雨一也而词中所云不同如此盖同者耳也不同者心也心之所发情也情之遇于景接于物其感有不同耳成甫中年人有楼聴雨吾意其与在僧庐之下者同其情成甫乃曰吾聴雨吾知在吾之楼而已遂书竹山姓蒋名捷字胜欲义兴人卷中诸先辈诗词清新雅丽此首亦足配之调寄虞美人　吴门韩奕
　　聴雨楼诸贤记
　　张雨字伯雨号句曲外史武林人学道三茅峰而才名满天下若虞文靖公黄文献公咸推重焉先生妙于书人得片纸以为寳至今好事之家多蓄之客至则相与为玩先生诗法黄太史清新髙迈不流于众虽元氏翰林诸公皆自以为不逮也
　　倪瓒字元镇号云林生无锡人家最饶而先生脱畧纨绮一事于翰墨作为诗章妙絶一世人欲不服自不能不服也虞文靖公张外史伯雨深相契焉然先生性癖傲物多忤于时元末弃家泛舟五湖三间兴至则捉笔写烟林小景或竹枝偶流于市好事者争贸之虽千金不靳也
　　王字叔明呉兴人号黄鹤山人赵松雪之外孙也素好画得外氏法然不求妍于时惟假笔意以寓其天机之妙为文章不尚矩度顷刻数千言可就君子咸以豪士目之
　　苏大年字昌龄州人元之翰林编修天下乱寓姑苏为文章有气不喜衰飒江海襟懐亦人中之豪也饶介之号醉翁江西人元末寓姑苏以踢宕自任工于书评者谓渠不减懐素至今人家多有之
　　周伯温别号雪坡饶州人为人慎重为元氏左丞天下乱流寓胥台而无所就然妙于古篆得赵文敏公遗意字颇肥而玉润可爱士君子至今寳之
　　钱惟善字思复松江人元末进士精于诗得杜子美法不苟作作必致其妙
　　张绅字仲绅济南人慷慨激烈不琐琐于世事作为诗文虽不经意而自成一家能议论终日亹亹不能休盖北方豪杰之士为本朝浙江布政
　　马玉麟髙邮人为元长洲县尹有政声括苍郑明徳先生有碑卒于伪呉
