<!-- { "loadSidebar": true } -->
　　襄启去德于今盖已洊嵗京居鲜暇无因致书第增驰系州校远来特承手牍兼贻楮幅感戢之极海濒多暑秋气未清君侯动靖若何眠食自重以慰遐想使还专此为谢不一一襄顿首知郡中舍足下谨空九月八日谢郎春初将领大娘以下永安年下朱长官亦来泉州铃候今见服药日觉瘦倦至于人事都置之不复问关意眼昏不作书然少賔客省出入如此情悰可知也不一一襄送正月十日
　　襄启中间承劳纡问适防疾未平殊不从容示书两通知烦指干新第有未备且与鐍钥却俟别作一畨并了之四人园子只与门下每人一间园中地分与四人分种要他栽种也不一一襄奉书五日【已上四帖皆行草书】
　　襄启大研盈尺风韵异常斋中之华繇是而至花盆亦佳品感荷厚意以珪易邽若用啇于六里则可真则赵璧难舍尚未决之更湏面议也襄上彦猷足下二十一日【甲辰閠月】
　　丙午三月十二日晚
　　欲寻轩槛到清樽江上烟云向晚昏湏倩东风吹防雨明朝却待入花园
　　十三日吉祥院探花
　　花未全开月未圆看花待月思依然明知花月无情物若使多情更可怜
　　十五日山堂书
　　惠水林擒花多感天气暄和体履佳安襄上公谨太尉【已上三帖皆真行书】
　　蔡公书法真有六朝唐人风粹然如瑑玉米老虽追踪晋人絶其气象怒张如子路未见夫子时难与比伦也　　辛亥三月九日倪瓒题
　　洪武己未四月云间袁凯观于萧谿
　　在宋号善书者蘓黄米蔡为首俗评以君谟居三公之末殊不知君谟用笔有前代意优劣自可判也己未四月陈文东拜观
　　后学陈廸观
　　崔白林塘刷羽图【在绢册上着色树石芙容水邉立一鹅轩翅翘颈俨然生动】雨后菰蒲翠色分水邉野鴈已离羣杜陵对酒吟诗爱更忆山隂王右军　　静学题
　　宋丞相文信公劄子一幅【小行草真迹在楮上横卷】
　　天祥皇惧顿首言西行申侍读尚书宏斋先生之坐前天祥在瑞阳时尝以一介人徃候先生盘所先生锡之书教之以圣贤向上之学若天祥者虽非其人先生不鄙夷之盖亦窃自启发而不敢自为暴弃者也山林之日长学问之功深味前軰此语疑事事妨吾学郡未一考被召除郎即丐香父以归不从反得乡节辞又不获请不得已任事徃时臬司所职者才刑狱一项持去楮新有秤提又适值冦氛不靖添此二事而任大责重矣天祥以楮为本职第一事日相劘切利病详悉开谕百姓惟恐拂戾大槩只以血忱至公风动竟内未尝专事刑威楮功之所以成也赣冦猖獗血江闽广三路十数年于此天祥白手用兵下万人声罪致讨首尾三月防难以平未防天祥以先人本生母之丧即觧印归里里之羣不逞偪为一议喧动京师天祥遂因秤提得威虐之劾未防又谤天祥讨捕之败又谤天祥隠匿重服又装防墙壁数其贪私不直一钱然后知乡鄙之甚难而父母之国不可以行政也昔者吾宏斋先生盖尝为乡漕矣其所以能镇服一路者盖出于宿德重望若天祥小生乍出其以召骂贾祸也固宜徃议论倾洞之初缙绅之号为知己者亦皆为纷纷所动不复见察讹以传讹宜其成閧特先生当其时适在緑野凡天祥一时所行事先生得之闾阎耳目之近果如人言之泰甚乎噫任事之难尚矣真实体国以政事自见乃语之生事谓之妄作而虚虚徐徐相招禄仕百事废弛一切不问反窃爱根本防人心之美名曾不思根本在楮人心在物价无财用何以聚人无政事何以立国奈何其是非颠倒之甚耶先生忠忱爱国者也愤世疾邪者也区区肺肝安得从先生一日倾倒求一语以自信兹者伏闻先生以新天子蒲轮束帛之勤为时一出自大司防进长六卿典事枢颛政柄使渐知公之爵之德之齿千有余嵗之下焕然重光仆何幸身亲见之天祥谨顿首为国贺为世道贺不特为先生贺也天祥谤毁之余頼君相保全无大督过束礼书入深林温理故读为吾所为盖自是浩然方外之想矣先生即日膏泽六合仆也簑笠太平与受公赐临书驰仰神爽兴飞伏乞台照右谨具正月日承心制文天祥劄子
　　右宋丞相文信公劄子一副盖贺包公宏父迁官时书也其中言在瑞阳时尝遣一介人徃候先生者盖公为刑部郎官上防论董宋臣之恶不报束装将出关时相遣人谓其不可差知瑞州故公在瑞州与宏父通问也其曰郡未一考被召除郎即丐香父以归不从反得乡节者盖公以癸亥为瑞州甲子十月召赴行在除礼部郎十一月除江西提刑也其曰以先人本生母之丧觧印归里者盖公甲子为提刑乙丑伯祖母梁夫人殁实公尊府本生母也其曰宏斋先生尝为乡漕者盖宏父尝知隆兴府兼江西转运也其曰先生当是时适在緑野者盖宏父为刑部侍郎知平江府以言事召赴阙辞改知绍兴又辞疑是时罢归正在景定末年公觧印时也其曰先生以新天子蒲轮束帛之勤为时一出进长六卿典事枢者盖度宗初即位召宏父为刑部尚书签书枢宻院事封南城县侯故公贺以此书也其曰谤毁之余頼君相保全无大督过束礼书入深林温理故读自是浩然方外之想者盖是时台臣黄万石以公不职论罢之公于是辟文山筑居第为山水之游故云然也反覆观之其忠正之气凛然见于言辞之间俛仰慨慕之余若将见之况当时亲炙之者能不感激发奋也欤是书今建阳县尹张君光启所家藏者盖光启之五世从祖父日中父之舘甥也倅守兴化起兵应丞相恢复闽广后抗节以死是书之传也有自光启装潢以示予留玩累日敬书于后以归之
　　宣德六年秋七月望日后学李时晚拜手敬书
　　宋胡邦衡劄子【楷书真迹】
　　铨伏台慈朌赐细肋上樽敢不跽受然顔有矣朝夕奉诣砚庐以谢伏幸台炤右谨具呈宫使中书舍人台坐正月日左奉议郎赐紫金鱼袋胡铨劄子
　　庐陵萧楚子荆建炎中自号三顾隠客胡铨邦衡师事之以春秋登甲科归拜床下告之曰学者非但拾一第身可杀学不可辱勿祸吾春秋乃佳既卒铨志其墓门人谥曰清节先生所着有春秋辨子荆不甚着故记于胡公扎后
　　崇祯元年立冬日　　　陈继儒记
　　宋孙之翰尺牍
　　之翰启孟冬薄寒伏惟德表兄长朝奉尊体起居万福之翰即日恩不审迩来动止何似之翰改使湖北向已上状自后江行寡便不数拜问之翰八月二十二日方到本路十月中始还治舍内外幸亦如常未繇省侍伏乞善保寝兴专奉状拜候不偹弟之翰百拜德表朝奉兄坐前十月十五日状
　　孙之翰字甫之尝着唐史要论必盥手始函之谓家人云万一有兵燹之变货财尽弃之惟此书不可失也公移少间増损未尝去手其在江东为转运使出行部亦以自随过亭休止輙复脩之防宣州有急变乘驿遽徃行后金陵火延烧舍子弟亲负其笥避于池中岛上公宣州还入门问曰唐书在乎对曰在文潞公尝从公借之
　　己巳除夕陈继儒记
　　真西山与王周卿手简【在粉笺上字磨灭不能抄】
　　周卿讳德文吾乡王氏之先也仕宋虽不甚显然其学实出于其曾伯祖信伯先生帖中所谓先著作是也故西山真先生特与之游他如魏叅政了翁防丞相似杜丞相范王待制遂亦尝举荐陵阳李侍郎心传因谓其所交皆天下正人然则此帖岂非其一左证也哉惟颙其善藏之
　　呉寛谨题
　　西山先生书似草草作谛观之乃非草草者虽不用晋人笔法而亦不出于法之外岂胸次高故落笔便自不同邪然南渡诸公如魏鹤山李心传兄弟书亦徃徃相类岂亦习尚使然耶宋之书法至是又一变
　　矣　　　　　　　　　王鏊
　　宋人手简二通
　　逵启近已奉状计彻左右秋抄气劲伏惟体候清胜逵于此粗如前乃敢仰承大斾薄海陵而还今宜已安治府东南大计一出指麾使权益重不次之宠未可量也向寒维希保重以慰卷卷不宣逵上頴叔制置大夫阁下九月二十五日
　　端友皇恐再启顷幸使斾乆寓辇下可以朝夕承教而文禁拘牵不遂所欲迨今歉然方图叙列区区先捧诲示重复尤增感悚宏才伟德乆处闲旷岂具所宜尚冀以道顺适重加葆辅前即龙光无任瞻祝端友皇恐再拜宋徽庙题院画册
　　瑶台无信托青鸾一寸芳心思万端莫向东风倚修竹翠衫经得防多寒　　【右修竹士女图】
　　消受南薰一味凉藕丝新织舞裙长临池试展凌波歩只恐红莲妬艶妆　　【右荷花士女图】
　　罗袜生香踏软纱钗横玉燕髩松鸦春心正是芭蕉叶羞见宜男竝蒂花
　　软绣屏风小象牀细风亭舘玉肌凉含情学冩鸳鸯字墨洗蕉花露水香　　【右芭蕉士女图】
　　浓黛消香澹两蛾花隂试歩学凌波专房自得倾城色不怕凉风到扇罗　【右团扇士女图】
　　宋刘松年便桥见虏图【在绢素上金碧山水】
　　突厥控百万鸱张朔野倾国入宼当时非天可汗免胄一见防败唐事读史者至此不觉肤粟毛竪于以见太宗神武戡定之勲蛮夷率服之义千古之后画史图之凛凛生色此卷为宋刘松年所作便桥渭水六龙千骑俨然中华帝王之尊虽胡骑充斥而俯伏道傍又俨然詟服听从之态山川烟树种种精妙非松年不能为也孟頫少时曽观于临安之睦宗院兹复得瞻对于普花平章之宅回首三十年余感慨系之矣敬题其后
　　大德五年秋日呉兴赵孟頫书
　　此刘松年便桥见虏图丹青炳焕布置闲雅辇中旌旗氊裘戎屋尘沙云树具见当时景象良工苦心哉前有松雪道人题墨而絜缝印章似又曾入裕陵内府者是可寳也
　　正德庚辰十月既望文璧题
　　宋徽庙御画双蟹图【在绢素上浅色水草小横卷前有天下一人押字御书瓢印　钤缝有政和御玺　上有晋国奎章朱文大方印　画后有晋府图书朱文大印】
　　讲余机暇諌书空艮岳江湖入眼中郭索能令天一笑画图何必面春风
　　己未前史臣刘辰翁　　【下有湏谿刘氏白文印上有晋府图书之记朱文大方印】
　　游罢神霄乐意浓香飘小殿菊花风挥毫想见留情处只恐双螯画未工
　　武林瞿佑【瞿氏宗吉白文印】
　　道君善画花鸟尤善昆虫此图冩蟹腹背两面飘逸若神固不徒形肖已也刘须翁题亦佳卷内装池尚是宋手曾入晋藩邸印识可验足珍已
　　万歴丙辰夏日项笃寿识
　　陆放翁手简二通【真迹行草在楮上】
　　防顿首再拜仲信学士老友兄即日秋气寖清伏惟尊候神相万福儿子婚事甚荷留念初正以吾軰气类故敢有请已令媒氏具道其详尚何疑哉今又诲已抵而次矣余令媒氏禀日自此遂忝瓜葛何幸如之羸薾控叙草草不宣防顿首再拜仲信即省元学士友兄
　　防顿首间阔顷叩甚至忽奉手帖欣重秋雨尊候轻安卿禅师遗墨甚妙恨见之晚輙题数行不足称发飏之意皇恐得暇见过不宣防奉简明远老友文字共四轴又五册纳去五图四轴数日前已就付来人去矣防放翁以诗名重天下受知周益公范文穆为中兴大家尝读其劒南集爱不忍去手思见其人而不可得今得观此二帖恍然如侍左右何其幸哉然放翁在当时不以书名而遒丽若此真所谓人品既高下笔自然不同者也二帖一与仲信议婚一为明远题卿禅师遗墨放翁到今不为乆远而此三人者皆不可知昔蔡明远鄱阳一卒尔以鲁公之书而传仲信既与翁结婚而禅师遗墨有见晩之恨则二公要皆非防常流軰人矣而余皆不之知鄙浅可笑此卷既归墨林墨林雅好古而蓄书极富必能考以补余之不迨也
