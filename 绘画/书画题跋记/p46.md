<!-- { "loadSidebar": true } -->
　　右张贞居诗翰清原陈氏得于袁子英甫卢【熊记】厯代史臣不为释老氏立传或老氏有可书者则以置方技传中皇明诏修元史始别有释老传之目而老首丘处机释氏首八思马且各有数人焉张雨生东南以工书善诗为名道流一时学士大夫若赵文敏虞文靖黄文献诸公多与逰乃不得入传或者疑之然处机八思马之徒其在太祖世祖时大抵皆以功业显故释老氏有传盖不徒以其法而然者则夫雨之可传政不在此余尝执笔従史官后得预是议今观雨自书杂诗于温陵陈宝生家词翰之妙如是自当与赵虞诸公诗集并传也
　　洪武壬子秋八月稽岳王彛识
　　洪武辛酉三月二十六日重书于春草堂　周祗贞居真人诗文字画皆为本朝道品第一虽获片楮只字犹为世人宝藏况彦亷所得若是之富且妙耶舒展累日欣慨交心噫师友沦没古道寂寥今之才士方髙自标致余方忧古之君子终陆沈耳吾知前人好修不以为贤于流俗而遂已不患人之不知栗里翁志不得遂饮酒赋诗但自陶冩而已岂求传哉倪瓉题壬子初月八日
　　贞居诗如月底踈松云间脩竹字画则若逺塞惊鸿春池科斗非特不染尘俗尘俗自不能染耳
　　张绅
　　壬戌阳月绅再观于崆峒外史之丹室于是与彦亷别十载矣
　　洪武丙辰秋九月彦亷自鳯阳还十有九日夜宿春草轩复出此册同观题者自鐡崖先生以下凡十五人存者惟八人耳抚卷不胜黯然汝昜袁华识温陵陈彦亷氏出家藏张贞居所书诗凡五十五首词翰俱丽见之不忍去手子英袁先生与贞居友善书此以赠又于卷末书曰勿示不知我者子英以彦亷博雅故出而与之卷后题曰彦亷惟与余同志故割爱与之虽然贞居非至交则不出袁先生非知己亦不与彦亷既得每为珍玩晨夕余初学书即知有句曲外史为浙之擅名者虽急于采其规格而世甚鲜有及间获观数帖率皆真迹其于运腕指用纸墨之妙诚超于众能而成家者也以之才气则并于苏米词或有过之者故一时名重朝野得片纸如宝珠璧岂偶然哉此帖知乆深慕一见二三年不闻其定在兹获一览平昔所见犹霄壤矣孰不珍其传哉癸亥歳孟夏耆山无为谨书于朝天宫之桂堂张贞居平生慕米南宫之为人常为着中岳外史传故其论议襟度往往类之独其诗句字画清新流丽不蹈南宫狂怪怒张之习盖非独其学问使然亦由贞居寄迹方外不为声利所累而又居东南形胜之邦获见故都文献之懿优防林壑以养其真气故其发于词翰者如此今去贞居二十余年耳使人望而企之若古仙人可胜叹哉友人陈彦亷氏得其翰墨二帙皆平生得意作也余家与贞居世契展咏之余益增感旧之思云寻阳张来仪志
　　张贞居词翰俱清逸飘飘然如骖白鸾游霞乡自非有仙风道骨者不能到唐之羽流中杜光庭辈讵足専美于前哉彦亷宜宝之洪武十九年苍龙丙寅呉僧道衍敬观于春草堂
　　余尝爱张贞居此帖词翰清防风致髙逺当其神清气和用笔遣意疾徐顿挫浓纎间出故虽连篇累幅不厌其多玩之如飞鸾戻空眀珠映月飘光粲然快人心目可谓絶类离伦特立道流之表自子英化去垂三十年意昔此帖亦遂沦没今复览于放鹤轩中展玩终日不能释手信知至物终当有归従道冝珍藏之东呉文泰堇识
　　昔人作字类人若顔书之刚劲虞之美丽欧之清瘦亦似之余谓非唯字类人作诗虽言志而刚劲清丽亦似其人今观贞居字之随体赋形殊不经意诗之随咏冩志若出自然览之则清气可掬深类贞居之为人昔人所云为信然贞居书此亦自得意者故题以勿示不知我噫示之尚不轻得之者必好古博雅也张昱为彦亷蓄之谓得其所陈従道得之可谓又得其所矣従道冝保诸浚仪张宜识
　　仆平生最嗜外史诗集中诸律略皆上口僣评其髙处当为元人第一家妄论自信不必世人之同也故其真迹所在特深贵之唯姚侍御家有稿一册时获寓观以为乐事其它所见简短寂寥无足充余嗜者戒卿何幸乃富有之如此当知贞居真迹流落人间虽有存者防不能与之为敌矣使仆时时来过出而阅之味其防画求其兴致以开余情不亦畅乎
　　晚学杨循吉奉题
　　蔡天启诗曰收拾三茅风雨様髙堂六月是冰壶贞居收拾三茅风雨搃入冰壶真得天启赋诗之真趣矣贞居蜕骨仙去知在蓬莱第几峰而仙迹长留人间世帝不役雷电下取俾后世得肆元览驰紫霞之逸想动白云之遐思潇洒送壶中之日月不亦神哉袁戒卿龙藏出以见示因题
　　成化癸卯春三月朔旦郡人黄云识
　　此册今藏余家向従文衡山处得之　　元汴
　　方寸銕志
　　呉门朱珪氏师濮阳呉睿大小二篆习既乆尽悟石鼓峄山碑之法因喜为人刻印遇茅山张外史外史之名方寸銕持以过钱唐访余于呉山次舍求一言白其所谓方寸鐡者余笑曰予方以銕石心故乖于世而子又欲乖吾之乖乎虽然古之豪杰修已治人者必自方寸銕始黄金白玉可磨此銕不可磨也子以是銕印诸金银铜玉犀象使佩之者皆无媿于是銕外史氏心印之敎行矣吁岂真求工于刻画无戾夫古制也哉今妄一男子释蹻起闾巷取封侯印如斗大印咫尺书駈役带甲百十万如金翅鹗逐百鸟无一敢后者金斗之权重矣哉吾不知果能为天子翦狂冦佐中兴为生人开太平无媿于汝鐡否不则徒以苟富贵不至腐尸灭名不已使得珪方寸銕印斯可以防金斗而爵荣名矣珪或为今将军刻符印其以是告之至正十九年秋七月八日李黼榜相甲进士今奉训大夫江西等处儒学提举防乩杨维桢书并志
　　神斧磨天割紫云仙葩殒玉发竒芬灵书宝诀开刚卯不数人间小篆文
　　书刻输君搃色丝前身想是伏灵芝虎头食肉元无相铸钮休传左顾龟
　　我家金粟道人章瓦欵蟠螭识未央千古典刑今复见佩之何必兽头嚢
　　镂玉涂金与错银尽将工巧失天真君能独扫雕虫技定品它年合入神
　　伯盛朱隠君余西郊草堂之髙邻也性孤洁不佞于世工刻画及通字説故与交者皆文人韵士予偶得未央故瓦头于古泥中伯盛为刻金粟道人私印因惊其篆文与制作甚似汉印又以赵松雪白描桃花马图求勒于石精妙絶世大合松雪笔法惜其不得従游于松雪之门使茅绍之专美于今世因题四絶于卷末以美之伯盛勿以余言为誉后必有鉴事者公论也至正十七年中秋日书于玉山草堂金粟道人顾阿瑛
　　方寸銕歌赠伯盛朱隠君
　　人心何危患多岐方寸之銕贵自持百链耿耿明秋晖彼柔绕指惟诡随朱盛刚劲真呉儿法书銕画逼秦斯晴窓握管俨若思学成变法出愈竒銕耕代笔犹神锥用之切玉如切泥孤忠不媿月食诗清竒便赋梅花词元祐党碑我所非驴鸣犬吠我所雕虫草技同儿嬉屠龙妙割嗟奚为盛乎盛乎知不知北南车书复复来中兴定勒磨崖碑大书深刻非子谁峕至正二十年歳次庚子夏六月初吉天台氏学者元鼎书于白莲桂子轩
　　吴僧虚中
　　方寸銕铭
　　娄东朱珪字伯盛工古籀篆文其于六书之义考之尤详尝以余力刻印章则为呉中絶艺间游钱唐遇句曲张外史名之曰方寸銕銕以喻其能坚其志操期以进乎道亦若桑国侨志于銕研之鐡云虽然科书废已乆必以篆籀为师法汉而下不在论能复其古其庶几朱君乎朱君与予相游嘉其志操之日坚今年予来玉山中騐朱君之书法益有进是犹张旭悟公孙大娘之舞剑器也见其刻玉石如切泥则又若漆园氏夸庖丁解牛而得肯綮也张得于舞剑庖丁得于解牛吾知朱君得于书而悟外史方寸銕之防矣遂述其事而为之铭铭曰
　　圣人作人文开龙马出荥图来神农氏尚结绳民弗犯俗厐淳史苍颉肇有制譬孳乳乃曰字越夏商厯周秦科斗废籒篆臻汉而晋书变作唐风媮政日恶阙日建今邈寥事刻画昆吾刀钟鼎隳石鼔頽心太古娄朱珪至正歳舍庚子夏四月二十有六日河南陆仁造
　　方寸銕颂
　　猗方寸銕嫓昆吾刀防刃硎妙契縦操六书奥防探捐劳史籀秦斯作则孔昭翔鸾翥鳯腾龙骞蛟为印为章奎壁丽霄文苑艺林世赖荣褒我颂匪私永言弗佻
　　至正庚子八月十又八日淮海秦约造
　　方寸銕诗奉美伯盛有道　　陇右邾经上
　　朱珪手持方寸銕抚印能工汉篆文并剪分江龙喷月昆刀切玉鳯窥云它年金马湏承诏此日雕虫试策勲老我八分方漫冩诗成亦足张吾军
　　至正八月辛丑朔平湖草堂中冩【西夏朱仲义古】
　　朱生心似銕篆刻艺弥精应手多盘折纎毫不重轻么麽形独辨螭匾势初呈汉印规模得秦碑出入眀风流金石在润色简书并余刃庖刀解风斤郢匠成达观应自我赏防足平生趣刻无多讶因君托姓名
　　钱唐陈世昌
　　袖里昆吾一寸銕江南碑碣万家文玉符金印云防将
　　大篆烦君为勒名　　　　云间陆居仁
　　十年兵兴徧天下名山大泽罹野火野火尽烧秦汉碑咸阳哭无人打故人呉睿业篆好古乃有如珪者妙刻金粟道人章尤精白描桃花马金印徒闻如斗大零落当时建章瓦君不见黄鹤仙伏灵芝【阙】北海文章长髙价　　武夷山樵者钱惟善题于海啸轩
　　馆阁诸公无不喜用名印虽草庐呉公所尚质朴亦所不免惟揭文安公絶不用其制吾竹房论著甚详然其所用又多不合作赵文敏有一印文曰水精宫道人在京与李息斋袁子方同坐适用此印袁曰水精宫道人政可对玛瑙寺行者阖座絶倒盖息斋元居庆夀寺也鲜于郎中一印曰鲜于伯机父吾子行曰可对尉迟敬徳鞭滑稽大略相同子行尝作一小印曰好嬉子盖呉中方言一日魏国夫人作马图传至子行处子行为题诗后倒用此印观者曰先生倒用了印子行曰不妨坐客莫晓他日文敏见之骂曰个瞎子他道倒好嬉子耳太平盛时文人滑稽如此情懐可见今不可得矣余座主张先生仲举在杭一印曰平臯鹤叟盖用杭州三山名临皋亭黄鹤也古人亦有如此者如云烟过眼录载姜白石印文鹰周郊鳯仪虞廷盖以其姓字作隠语辛稼轩印曰六十一上人又以破其姓文米元章书史言刘巨济符符字亦好竒耳　云门山樵张绅书于朱伯盛印谱后予尝见故元时呉人印章刻画古雅疑其多出于吾子行之手而不知有朱伯盛者今观杨鐡厓顾玉山辈方寸銕志并诗始知之伯盛名珪玉山称其为西郊草堂之邻盖昆山人叶君廷光与为同县宜其获此而藏之也
　　成化丁未三月晦呉寛题
　　赵文敏楷书千文
　　大徳五年五月五日书与韩定叟　　孟頫
　　后二年重见此卷则定叟已施与稽山秀林蔚公讲主矣因书其后以识之五月二十七日松雪斋题定叟余世父也松雪翁为此书迨今四十年世父已卒而蔚师亦示寂乆矣如此者岂可多得哉抚卷慨
　　然　　　　　　　　　安阳韩性【明善】
　　松雪翁盛年书法精妙姿媚尤非暮年之比学书者
　　当先以此为法　　　　京兆宇文公谅
　　此本犹是呉兴中年书永师所书八百余本其蚤歳真迹当亦称是学书白首有不能窥其藩果系人品
　　哉　　　　　　　　　张雨
　　予尝见松雪翁书千字文前所见字稍豊肥而此轴所书尤为细谨比之晚年笔画婉劲殊少不及则妩媚不减也然字书楷真行草无出于晋楷固晋法行书亦然要之本朝能书者松雪翁为第一人品也知书者可不敬畏哉时至正十一禩菊节前径山鼎翁祖铭
