<!-- { "loadSidebar": true } -->
　　素笺本行楷书欵识云皇祐二年十一月外除赴京途中襍咏共得十三首襄録呈安道谏议郢正第三首有旁注此一篇极有古人风格九字卷末有似道眞赏图书二印后别幅记语有政和二年六月二十三日子之子伸敬观十六字拖尾记语有魏泰尝观四字又合肥马玘德之尝览八字又杨时跋云端明蔡公诗稿云此一篇极有古人风格者欧阳文忠公所题也二公齐名一时其文章皆足以垂世传后端明又以翰墨擅天下片言寸简落笔人争藏之以爲宝玩况盈轴之多而兼有二公之手泽乎览之弥日不能释手因书于其后政和丙申夏四月癸未延平杨时书卷髙八寸二分广六尺五寸五分
　　御笔题籖籖上有御赏乾隆宸翰二玺
　　宋苏轼春帖子词一卷【上等元一】
　　素笺本楷书卷首自识云元祐三年春帖子词翰林学士臣苏轼进有贡泰父氏似道二印又政和连玺缺其半卷后又识云二年十二月五日进后四日书以示裴维甫轼下有子瞻一印后有宣文阁鉴书画博士印圭斋汲古揭奚斯印秋壑诸印又虞雍半印拖尾林存端跋云公以元祐元年九月丁卯为翰林学士二年秋兼侍读此帖乃十二月五日进也时中外之局靣方更诸贤之根脚未固公忧治危明惕焉不能一朝安故虽文艺间亦不忘规饬之意如忧民受降克己读书等语眞有得于主文谲谏之义或谓公之文俳优纵横可乎汉儒靡丽之词劝百而讽一君子犹少之唐燕许以大手笔日侍清燕徒能铺张封禅朝觐之盛规戒何有哉使其闻公之诗当愧死矣淳祐三年夏五合沙林存端拜书于东淮制幕又李曾伯跋云玉堂中着此老当此时为此诗而犹有忧民未解顔之语猗欤盛哉淳祐改元二月既望鄇亭李曾伯又邓文原跋云右苏文忠公拟进春帖子副本为眞迹无疑至于忧爱恳切词寓规儆读者犹可想见其风节按公以元祐元年十一月擢居词林距今才一载已为羣邪攻诋明年上疏乞外补又明年出守杭州自古君子小人消长之际可以观世变矣元祐之为绍圣良有以夫延祐改元七月十又一日蜀后学邓文元谨题又龚璛跋云好学神孙类祖宗又安知他日绍圣之误乎今观春帖却思宣仁社饭语至今使人悲此卷乃税巽父家物巽父学于鹤山先生魏文靖公有师友雅言行于世并记诸此云延祐丁巳季春廿三日髙邮龚璛书又仇远跋云殿阁位次春帖自欧公涑水之后惟有坡老因颂寓规不但求工乐府而已坡老欲以秦郎供帖子岂非以其才调宜用于此耶少游不歴此官莫知工拙周羙成亦有才思者代内制春帖子卅首率平平无奇及读杨廷秀诗云玉堂着句转春风诸老从前亦寓忠谁为君王供帖子丁寜绮语不须工刘潜夫尝充儤直恨不得当笔措词以续古人使果杨刘为之又不知能如坡否若徒缉绮丽谀説之词则在太白清平乐王建和凝宫词下风矣予曩年在道宫见一本文虽完而字颇肥不及此轴远甚噫元祐徃矣咸淳而后不见春帖者四五十年矣黄金台下白玉堂中今挥翰手代不乏人太平典故行当拭目钱塘淳祐遗民仇远谨书时与四眀臧仁长僧本畅同观诸跋前押缝有长字一印卷髙八寸四分广五尺五寸六分引首
　　御题玉局风华四大字欵云乾隆御笔上有勤学好问乾隆宸翰二玺前有观书为乐一玺
　　御笔题籖籖上有几暇怡情天府珍藏乾隆宸翰三
　　玺
　　宋米芾苖幕帖一卷【上等黄一】
　　素牋本行书欵云芾再启卷末有震泽山房周公谨父二印卷髙九寸二分广一尺五寸五分
　　御笔题籖籖上有乾隆宸翰内府书画之宝二玺
　　宋张即之书古柏行一卷【上等宇一】
　　素牋本大楷书欵署即之下有国史经筵官一印又自识云淳祐十一年人日书下有张氏即之翰墨流声二印卷首有草堂学士之章古柱下史懐氏铁松收藏半印四又半印不可识卷末有中南山人马位二印又髙昌正臣四益之斋图书之府半印二通卷押缝有芾字印凡七卷髙一尺三寸四分广二丈五尺二寸
　　元赵孟頫书文赋一卷【上等宙一】
　　宋牋本行楷书欵署子昻下有赵子昻氏一印卷前有大雅半印又张景贤印永存珍秘伯明徐麟卿氏济阳诸印又收藏半印一卷后记语云梁谿徐麟卿家藏又牟巘跋云子昻书士衡文赋曲尽变态词之妙固有以发之亦未尝不资乎字之妙而交相发也松江普照乃士衡故宅闻师其缇袭善藏传之无穷焉丁未重阳前三日陵阳叟牟巘书又任士林跋云余老且贱独不幸得文名遂来华亭每过士衡故宅恨不得起千载而商之碧溪上人出子昻所书文赋示余人患不游心秦汉以上士衡所赋固犹在町畦中耶子昻当一笑也句章任士林又俞焯题云二王去后久无人文赋书来笔法存深得晋人波撇意风流气象见王孙洛阳令俞焯题引首有俞承勋书艺林清览四大字欵署太和山人拖尾文徴明跋云赵文敏公尝云结字因时相传用笔千古不易书法虽以用笔为上而结字亦须用工右公所书文赋结字用笔无不精到盖得意书也公书初学孟法师碑晩学李北海而皆过之此赋虽无岁月要为中年书无疑昔胡汲仲谓子昻书上下三百年纵横一万里举无此书非过论也嘉靖丙辰七月七日文徴明跋徴明时年八十有七又刘麟跋云书学自王右军以降乃有吴兴赵承防研穷奥妙数百年操觚之士鲜克追歩惜华夷一变厥迹罕存间或有之皆饭僧施佛祈禳之帖不足藏也今石川子得其所书陆士衡文赋眞天孙衣被云锦也观者叹曰是醴泉甘露未可学而能也麟窃以为不然尝闻承防乞兰亭帖于僧淳鹏得之入舟北行且临且跋仅月余得跋一十有三篇勤苦可知今所书陆赋赋中论文亦曰才士作文收视返听耽思旁讯精骛八极心游千仞言能之为难也独染翰哉惑于醴泉甘露之説者此卷直玩具耳此学钟王而下苏黄而上名家匪一学者何居昔僧皎然欲学诗韦左司左司曰人各有能有不能子而为我将失其故歩恐书学亦然承防又曰书非晋法终是胡涂学者惑焉我仪图之衡山文翰诏今之异人骎骎九十方瞳烱烱上下钟王米蔡无乎不善局中学者必由承防以求右军吾则由翰诏以求承防不亦可乎归见衡翁幸为先容曰麟将北靣乞金丹以换凡骨縁承防淳鹏例也书之卷末其并存乎丙辰秋八月二十有五日南垣刘麟记事时年八十三又俞承勋跋云松雪此卷笔精殊妙絶无容品题书法矣观其字画湮蚀处间有墨花染微失其眞岂亦为人摹搨工拙非经于一手致然耳此卷信可珍爱明厓好古博雅所藏古墨帖甚富安得乘暇过访一一开藏箧览玩以毕此素怀已耶戊午孟秋望太和俞承勋跋又张景贤跋云观古人文可得书法观书可得文法此具目者之能事也此卷所具亦多矣右祝枝山跋语简意尽深有益于文赋而此卷亾之岂为好事者割截以售伪卷欤不胜感叹因附録于左方明厓张景贤书又陈道复跋云右松雪翁书文赋精妙无容赘言乃余家旧藏物也别去二十余年无日不在梦想今得于于舜凝香阁再见恍若隔世事于舜好古博雅最所珍重此卷其得所矣吾何憾焉嘉靖壬寅冬暮白阳山人陈道复诸跋中押缝有合同聨印二卷髙九寸二分广一丈二尺四寸八分
　　御笔题籖籖上有乾隆宸翰一玺
　　元赵孟頫书归田赋一卷【上等宙二】
　　素牋本行书欵署子昻下有赵子昻氏松雪斋二印卷前有赵氏一印并隶书署张平子归田赋赵子昻书十字下有妙字小号又神品天籁阁项元汴印项氏子京项元汴氏审定眞迹子孙世昌香岩居士寄傲神游心赏王延世印项墨林鉴赏章鳯字印项子京家珍藏桃花源里人家诸印又半印四存所藏之仙不可放言八字可辨卷后有神奇联印宋南汝华氏十四世孙文润收藏图书檇李项氏世家宝玩墨林砚癖赤松仙史游方之外癖茶居士项元汴印退密子京所藏子京珍秘墨林山人桃花源里人家博雅堂宝玩印项元汴印子京父印大明锡山安国珍藏墨林秘玩项叔子诸印又虚朗斋二印卷髙一尺一寸六分广三尺八分
　　元赵孟頫书耤田赋一卷【上等宙三】
　　宋牋乌丝阑本小楷书欵识云至大元年岁在戊申十月五日吴兴赵孟頫为伯机书于车桥寓舍下有赵子昻氏一印又冐巢民平生眞赏一印又曹德半印押缝有合同联印前隔水署耤田赋三字下注云松雪楷书七百八十字押缝有合同联印冐巢民平生眞赏二印又一印漫漶不可识拖尾题名有庐陵刘崧四字又赵鳯仪跋云书之作其来尚矣胚胎于羲画露迹于颉书支离于篆隶变化于行草因时而异与日而増而书之变极矣析而书之虽有眞草篆之分约而求之举不外乎六书八法之规盖六书乃造字之宏范而八法乃运用之规模得之则善失之则俗是以神人授之蔡邕传文姬传钟繇传之衞夫人传之王羲之传献之传羊欣传王僧防传萧子云传僧智永传虞世南传欧阳询授陆柬之授侄彦违授张旭授李阳氷授徐浩与夫顔眞卿邬彤韦玩崔邈等辈皆接其传大概以眞楷为体行草为用其变化之势自然而然也至正辛丑藏卧疾山中故人庐陵刘子亭先生从京师购得一卷若获至宝俾予一言展几视之乃松雪楷书耤田赋夫国朝书家时称巴西邓文肃公吴兴赵文敏公渔阳鲜于太常康里子山为书法大家而文敏最为独歩专工钟王有自得之妙所以不为之奴卒以名世造道者贵自得焉此盖盛年所书波澜老成法度整整用笔之文结体之雅使人莫能测其妙评公书者天资英迈积学功深尽掩前人超入魏晋当时翕然师之岂虚语耶久不临池而获观竒品神思畅然执笔如椽勉强应云花朝前二日汴人赵鳯仪为子亭题于翠微僧馆后有巢民冐襄一印又夏氏曹衡半印二髙五寸四分广四尺六寸
　　御笔题籖籖上有乾隆宸翰二玺
　　元赵孟頫书普照寺藏殿记一卷【上等宙四】
　　素牋朱丝阑本大楷书欵云集贤直学士徐朝列大夫同知济南路总管府事兼管本路诸军粤鲁赵孟頫书并篆额前篆书署松江普照寺藏殿记八字卷后董其昌跋云普照寺转藏殿记赵文敏最得李北海法何元朗鉴藏第一甲戌中秋董其昌观下有清森阁书画印何元朗氏曹司私印三印拖尾张照记云香象渡海脚根着底具此神力乃可学右军之如龙松雪当此时书家罗汉果也张照敬记卷髙一尺三分广一丈四尺一寸七分
　　御笔题籖籖上有乾隆御赏内府珍秘二玺
　　元赵孟頫书千文一卷【上等宙五】
　　素绢乌丝阑本行书卷前欵云集贤直学士朝列大夫赵孟頫书上钤赵氏子昻一印前有赵字大雅二印又昆山顾信善夫眞赏一印卷后又署子昻二字上钤赵孟頫印一印下有赵子昻氏一印后有天水郡图书记赵氏书印二印又昆山顾信善夫眞赏瑞文图书贤志堂印春草堂谢节从义在钧眞赏四眀袁氏秘玩眞迹子孙永保袁应骧印诸印又一印不可识又葛字半印押缝有松雪斋一印又昆山顾信善夫眞赏二印合同联印二墨妙一印卷髙七寸六分广八尺四寸八分
