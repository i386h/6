<!-- { "loadSidebar": true } -->
　　素牋本墨画款署赵雍下有仲穆一印卷首有韫真斋王掞之印藻儒氏诸印押缝有松云馆一印卷末有赏心云壑希世有二印押缝有呉新宇珍藏印王逊之书画记二印拖尾董在跋云宋狄武襄有客曰刘易以负气敢言取重名公卿今刘君亦名易又为左辖张公所敬礼古今人姓名有同若是其所处之地又同若是然宋史载刘易事甚详固可考也今刘君操履亦表表闻其甘贫忍耻殊于人所居之处即书破窓风雨字揭之蓟邱李先生在师之友也以文章名者也既为【脱一字】其【脱一字】复命在缀一言在惟士穷弃里巷时茍其中有所主虽荜门瓮牖弗厌居也藜羮粝糗弗厌食也敝衣緼袍弗厌服也今日之能安贫贱即异日之能任富贵也古今善观人者惟于此乎尔刘君于破窓风雨中阅古人行事其所得深矣奚假在言耶姑书此质之蓟邱先生仍塞命云蜀董在谨识又岳榆题云我昔家住蓬山阳有田五顷八百桑撼风吹籁栋宇闲玉兎旋绕金乌翔有时天遗万银烛坐嘘云霭沾洪荒澄空万里思杳杳髙山一水声琅琅防儿曼倩称东方偷桃近离仙子傍诙谐不了世间事指我蘧庐名破窓涓流穿牖七星海巨潮驾屋钱塘江弹楼大士遽失色算沙童子安能量到今纪载不知数此窓破矣谁行藏君不见鳷鹊麒麟拥图画阿房灰散骊山下弗如诸葛在南阳髙卧声名压王谢岳榆前署破窓风雨歌为刘姓初先生赋十二字又王国器题云润逼疎櫺寒侵芳袂梨花寂寞重门闭捡书剪烛话巴山秋池回首人千里记得彰城逍遥堂里对牀梦语檐声碎林鸠呼我出华胥恍然枕石听流水踏莎行前署云破窓风雨敬为性初征君赋幸祈斤正吴兴筠庵王国器再拜又张翨和云檐宿呉云风经楚门深不似春宵闭碧疏吹霤湿灯花客乡无梦寻珂里剪韭吟边听潮浪里江悬漏杳归心碎相思鸠外緑蓑寒一帘焦响秋如水嘉兴张翨用前韵又金防和云草带残编荷衣断袂破窓风雨深深闭江南倦客正思家炧花摇梦来乡里翠竹檐前碧蕉藂里秋声鬬合愁心碎不教潘髩总成霜也应有泪如铅水金防奉和又张昱题云敬亭有旧斋风雨一窓破朝对风雨吟暮对风雨坐惟知经史亲肯顾衣裳涴有时蹔防息自歌还自和直谓所学成功名如一唾寜同陋巷人独守簟瓢饿一笑居士卢陵张昱又牛谅题云风雨东南接漏天客窓吹破碧纱烟十年世事闗心曲一片秋声到枕前花落不妨尊有酒客来未觉坐无氊老予曾覔苏端隠藜杖春泥緑水边东平牛谅又朱武题云牖隙不须掩风雨复何如陋固惭青琐明当夺绮疏桐丝因自缓尘网每为除鸡鸣晨鼔后萤聚夜镫初书叶吹还乱檐花落更疎谁能甘閴寂得得此中居山隂朱武又何恒题云一室萧然四壁空客懐更复雨兼风湿沾衣服愁仍重清到肌肤句转工知命肯随时变化甘贫岂为道污隆夜深尚对羲皇易应怪寒灯不耐红东海何恒又雅安题云幽人为月窓从破其奈萧萧风雨何寒袭书帷秋气重润侵衣桁夕阳多挑灯看剑闻鸡舞贳酒连牀待客过不道有人青琐内春酲随梦入南柯铜台公子貂裘敝铁砚磨穿志不渝落落轩窓寒若此萧萧风雨夜何如梦回灯火清秋际心在羲皇太古初穷达有时聊用拙壁间知己是图书广阳雅安又赵俶题云客窓读书过夜半江上长风将雨来茆屋声和木叶落竹牀笑对灯花开何人鸡鸣解起舞此际蝶梦付衔杯我欲哦诗慰寂寞蓑笠敲门步緑苔浚仪赵俶又张端题云伊人抱负亦云奇明晦由来动合宜为客情懐能乐处破窓风雨读书时漂流江汉嗟谁识传舍乾坤信独知光霁自天须有待眼前民物总熙熙江隂张端又钟虞题云一室萧然谁与同清如独鹤寄樊笼诗成春草池塘上梦绕玉堂云雾中花气每随岚气入书声时与竹声通从容更觉新晴好卧看东林日影红呉江钟虞又韩元璧题云刘郎读书如学仙朝不出户夜不眠时闻破窓风雨急政自澄心对圣贤尚书汪公下帷处敬亭山色青连天执经念子最清苦亹亹论道心相传鸡呜喈喈天欲暮疎櫺萧飒寒声度庭前漂麦总不知屋上卷茆寜复顾人生穷达那可知玉堂金马自有期青藜他日夜相访却忆破窓风雨时芝山老樵韩元璧题又冯恕题云忆昔山窓夜读时西风吹雨湿淋漓篝灯不定门频掩屋漏无端榻屡移白髪梦回仍堕泪绮疏听后尚颦眉此声为寄春楼客莫问杏花开几枝稽山冯恕又易履题云大名刘郎耽书癖清如梅花瘦如石半生浪迹江海间诗卷酒杯长自适胸中元精妙天趣破屋破窓随所住酒酣夜披山海图惊怪蛟龙道风雨青灯荧荧四壁空卷书搔首乱飞蓬长歌拂剑问北斗造物生我将无同君不见破窰寒灰终夜拨空窖啮氊头雪白丈夫气节惨不磨还有声光照方册陆机祠下忽相逢竟夕谈诗风雨中拍瓮为君浇磊磈富贵何如一杯水大笑居士并州易履又陈彦博题云刘郎少年读书处破窓风雨连朝暮风声挟雨转飕飕雨声不断还如注风声雨声复书声牕间嘈杂终夜鸣卯金之子多好学应有然藜来坐听洪武癸丑春三月晦日拙庵钱塘陈彦博书于南湖之寓所后有王颛庵书画记一印押缝有宏道一印卷髙七寸八分广二尺五寸二分
　　元王渊莲塘鸂鶒图一卷【上等盈一】
　　素绢本着色画隶书款识云至正丁亥春钱唐若水王渊画下有王氏私印一印卷首有天籁阁虚朗斋项子京家珍藏清森阁书画印何元朗氏诸印又半印二存周氏堂书画印六字卷末有子京墨林子墨林秘玩墨林外史项墨林父秘笈之印诸印拖尾张雨题云绿玉蜂房白玉蝉折来带露复含烟玻璃盆面冰浆底醉嚼新莲一百圆句曲张雨又倪瓒书宋人诗云贪看翠葢拥红妆不觉湖边一夜霜卷却天机云锦段从教匹练写秋光至正廿一年秋九月东海倪瓒又释宗泐题云平池碧玉秋波莹緑云拥扇青摇柄水晶僊子鬬红妆轻步凌波踏明镜呉释宗泐又邓文原书唐句云翠鬛红毛舞落晖水禽情似此禽稀暂分烟岛犹回首秖过寒塘亦并飞映雾乍迷金殿瓦逐梭齐上玉人机采莲无限兰桡女笑指中流尔归巴西邓文原前有天籁阁神逰心赏元汴之印项子京家珍藏诸印后有墨林子墨林秘玩神逰心赏项墨林父秘笈之印诸印押缝有子京墨林子项子京氏三印卷髙八寸四分广三尺九寸元倪瓒水竹居图一卷【上等昃一】
　　宋牋本墨画款识云至正二十二年清秋日云林子瓒下有倪元镇氏一印前篆书水竹居三字卷首有退密项墨林鉴赏章有明范阳世家仲和诸印卷末有延清堂收藏书画印潘氏家秘震泽翠竹山房士仁克勤宜尔子孙诸印拖尾瓒自题云呉下人多水竹居偶因染笑谭余萧疎畧见髙人致啸咏应当雨霁初篇什漫劳陈组绣园池无复有禽鱼只今清旷南湖上种玉疏渠孰侮子仲和兄呉城宅中有水竹居闻甚清防兵燹之后以其地处军卒因迁居松陵南湖之上亦种竹疏渠婆娑其间比之城中更清旷也题燕适之所曰水竹居呉人多因之类皆凿池种竹以夸深静也至今士人家每见如此至正壬寅九月廿六日倪瓒下有云林聨印又记语云后学天台张廷璧拜手观又元明善岳至李倜仝观并记十一字又张惠跋云元镇友兄为余作是卷也清美如天仙秀逸如髙士闲旷如野鹤萧散如孤云可谓众妙毕臻众善咸具矣元镇禀姿髙朗不奈检束随其兴趣积之期年乃就斯卷其水淼然其竹萧然其树郁然其山巍然旷然而莫知所穷真神品也余既卜是居复得此卷传之子孙得知老翁之胷臆尔仲和张惠藏并题后有退密子京父印项墨林鉴赏章三印又黄公望跋云余于绘事始知之而复好既好之而至于乐终未有得也一日仲和兄出示元镇所赠水竹居图见示清劲秀逸予阅之三复不胜热中亦欲效颦一二但老人衰颓日甚精神非昨求如元镇之精妙恐不可得也四月廿日大痴道人记后有延清堂收蔵书画印潘氏家秘二印又胡寜题云髙人志潇洒结窝山水间以兹知檀栾防彼青僝顔翩翩隠君子意趣相与闲永结嵗寒侣三径时往还风声静肃肃日影清斑斑氛埃尽蠲却潇洒非人寰洞眎名利塲喧嚣若尘菅对面九疑隔拟于蓬莱山卑卑市道交清事分愈欢俗习那可医逸驾宜追攀奉题仲和水竹居胡宁又俞和题云水竹兮修修硕人兮好逑卜筑兮林之陬结窝兮樷之幽廓缭深兮往复蔚飒爽兮涵秋境遐僻兮閟密迳纡回兮息防静以夀兮弗老节嵗寒兮与俦吾将谢尘缨兮簪可投乐与子兮防忧紫芝山人俞和又郑祐书题云秋风潇飒满吴江竹影飘飖落短牕堪爱倪迂清絶处依微残墨本无双尚左生题又危素题云临溪种竹緑隂饶小结幽居半寂寥云医层林春漠漠风搜灵籁晩萧萧石阑苔染题诗笔隣坞花迎贯酒瓢车马不来尘迹逺月明吹彻紫鸾箫临川危素题又张雨题云离离凤食干绵亘互修峦君子懐静仪虚贞媚苍寒幽居发潜隠崇葩贲幽盘卜隣从蒋诩永结羊求欢句曲外史张雨后有延清堂收蔵书画印潘氏家秘二印又沈周跋云倪云林先生清洁髙尚诗画自娯家藏古迹成帙癖好荆闗二公画爱其笔法清素也闻云林先生中年得荆浩秋山晩翠图如获名寳为建清閟阁悬之时对之卧逰神往常至忘膳以是先生下笔风趣冷然不凡予生平最喜先生笔法寓目几四十余幅靡不心醉马齿今年八十又见此卷水竹清华老槎秀石过于荆关两家胷次矣吾友黙庵先生藏此宜与清閟阁秋山晩翠同寳何如长洲沈周后有延清堂收藏书画印潘氏家秘二印卷髙七寸八分广二尺六寸七分引首
　　御书水竹居三大字上有乾隆御笔一玺后隔水梁
　　诗正书
　　御题诗云十笏蜗居却可居洒然水竹适三余阎浮提里无尘界静致山中太古初倦倚匡牀闲梦蜨独临曲沼乐同鱼还思放笔徜佯际白石清泉尽起予乾隆己未阳月御题【臣】梁诗正敬书
　　御笔题籖籖上有乾隆宸翰一玺
　　元吴镇画竹一卷【上等辰一】
