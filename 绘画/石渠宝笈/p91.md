<!-- { "loadSidebar": true } -->
　　闺秀钱陈书绘歴代帝王道统图一册【上等日一】素绢本着色画凡十六幅末幅欵云嘉禾郡女史陈书恭画下有女史陈书补绩二印左方钱陈羣书赞第一幅署伏羲龙马负图赞云道统开天遇圣而授设位成能立极惟后丹图五五罗星错绣蓄秘储精神物孰防河流浑浑龙驹昻昻赤文緑甲背负腾光攷序作卦观变隂阳文辞未立理蕴已彰后署仿钟繇笔意五字第二幅署神农遍尝百草赞云帝念蒸民得生而乐教耕耒耜济病医药二仪变化蕃庑藂薄鞭之以赭有长无落气均大地数应周天五华二实性别形迁辛温克调痟疠斯捐人心和平寿考永年后署仿王羲之笔意六字第三幅署黄帝画井制亩赞云继神农氏黄帝垂裳因民耒耨肇域井疆披山通路省下土方四道八宅民居以康步测章亥数推首师兵徃来原隰左右冕旒相度蓑笠奔走百度渐兴经始陇亩后署仿王献之笔意六字第四幅署帝尧钦若授时赞云唯天为大唯尧则之敬觐悬象授民以时羲和既命玑衡乃窥分宅中星是正是推三光精五气顺叙民无忧患燥湿寒暑作息食饮乐恒安处曰帝之力何有于予后署仿索靖笔意五字第五幅署帝舜鳯仪麟舞赞云玉瑞既班琴斯抚九成箫韶两阶干羽应律风平谐音石拊麟鳯为宝来仪率舞羣后至止虞宾在斯帝之华典乐惟防敷教行赏象形方施薫风自南恭己无为后署仿虞世南笔意六字第六幅署夏禹随山刋木赞云禹敷下土四载是乗决濬因势力靡弗胜爰暨益稷功能克承祗台之徳不伐不矜既道山川乃定贡赋锡圭告成赐姓表胙百神用享民宗度数惟日孜孜惜隂成务后署仿褚遂良笔意六字第七幅署后稷教民稼穑赞云有邰之兴际唐虞夏厥有相道匍匐知稼尧举农师民力乃借嘉种是登陈常赞化险阻既逺民居方夷奏庶囏食布物土宜立我亿兆以慰其咨肇祀嗣嵗以迄于兹后署仿欧阳询笔意六字第八幅署成汤网解三面赞云武汤正域克寛克仁若秕惕罪视水懐民出见张网与物同屯曰为更祝温然阳春爰释三方用驱一面髙下左右惟欲所便失禽不诫圣徳始见汉南诸侯闻风归善后署仿栁公权笔意六字第九幅署殷髙宗梦赉良弼赞云彼筑者谁衣褐带索芒芒虞野风云寥廓殷王恭黙景命睠亳贤臣入梦不迕而遻用作霖雨爰起胥靡天同神比孰左右之惟尔纳诲庶其辅台克绍乃辟殷祀永绥后署仿顔真卿笔意六字第十幅署周文王发政施仁赞云圣人之仁物无不爱急先务者泽必下逮惟此无告万状千态我覆育之勿令终废至哉西伯化被六州振乏宣滞敷政优优枯骨瘗矣孔迩求矣惟岐之治实启有周后署仿李邕笔意五字第十一幅署周武王访箕衍畴赞云天以一清厥朔生水禹顺治之九畴是矢推衍増益实惟箕子书不尽言与图同防衡纵十五防于中央锡福者后建极者皇访于商耉周祚用昌彛伦攸叙治道大光后署仿孙过庭笔意六字第十二幅署周成王卜年定鼎赞云武登豳阜实求天保三涂岳鄙顾瞻周道爰审雒伊天室载攷公旦摄政业隆襁褓自周朝歩命召经营乃卜年世兆食献伻鼎定郏鄏和惠休明三诰既成越裳是庭后署仿苏轼笔意五字第十三幅署汉髙帝太牢祀圣赞云孔子至汉二百余年藏噐习礼鲁邦世传髙祖过之太牢祀焉令诸从政肃谒必先维至圣道其大难誉后世追崇典礼弥着初隆释奠戎噐犹除马上治之斯言殆庶后署仿黄庭坚笔意六字第十四幅署汉光武锡封褒徳赞云汉哀平间宻令卓茂举善而教子民恐后病免归欤钟鼓孰右光武即位重赏首购命就太傅锡之封侯克奬循良乃靖烟烽云台济济车服酬庸兹先论徳百尔益恭后署仿米芾笔意五字第十五幅署唐太宗屛书刺史赞云汉二千石唐之刺史畀以化权用致上理茍非其人政亦挠骩虞廷考绩黜陟臧否太宗君国实重此官屏书姓氏聿求乂安安民要矣知人则难风移俗易世艶贞观后署仿蔡襄笔意五字第十六幅署宋太祖洞开重门赞云既定荆潭亦克岳朗揆日作宫民应如响营宇有制仰师詄荡岂居是崇实心克广爰作寝殿令开诸门如方寸地宁莫余扪端直通豁反侧以安惴惴危防千圣同源后署仿赵孟頫笔意六字欵云【臣】钱陈羣敬赞并书前副页磁青牋本泥金篆书歴代帝王道统之图八字后副页洒金牋本陈羣自书恭进画册劄子云【臣】钱陈羣谨奏为恭进画册事窃【臣】母陈氏粗晓文义兼工染翰山水人物花鸟俱曽究心独运精思间合古法兹有家藏【臣】母所画歴代帝王道统图上自五帝下逮唐宋或徳启文明或功侔造化或撮其一事或采其一言莫不优入圣闗逺承道脉钦惟
　　皇上质备生知志深时敏以望道未见之心收学古有获之效周情孔思与日月而迈征作圣述明实后先而同揆盖典籍所传羮墙可见然与其散在图书心藏而景慕不若列之几砚目覩而道存于以集羣圣之成岂独观古人之象谨将【臣】母所画册子计十六幅【臣】不揣弇陋毎幅谨制图赞一首另潢成册并呈
　　御览【臣】不胜战栗陨越之至谨奏幅髙一尺三分广
　　一尺一寸六分
　　御笔题籖下注钱陈羣所进伊母陈氏画十字籖上
　　有乾隆御览之宝一玺外函籖同
　　按此册为刑部侍郎【臣】钱陈羣之母所画陈羣于乾隆八年冬十二月进
　　呈并拟赞语十六章呈
　　御览此劄中所谓毎幅谨制图赞一首另潢成册也
　　嗣陈羣奉
　　命书于画左方并録进奏原劄于尾
　　慎郡王允禧画盘山十六景一册【上等月一】
　　宣徳牋本着色画凡十六幅毎幅书标题第一幅静寄山庄第二幅千相寺第三幅万松寺第四幅天成寺第五幅少林寺第六幅盘谷寺第七幅云罩寺第八幅古天香寺第九幅中盘第十幅东竺庵第十一幅云浄寺第十二幅东甘涧第十三幅西甘涧第十四幅上方寺第十五幅双峰寺第十六幅金山寺欵云田盘山色【臣】允禧恭制下有【臣】禧聨印幅髙四寸四分广三寸五分毎幅右方乌丝防
　　御笔书题句第一幅云别业构田盘润挹千峰翠陵谷因天成轩斋稍位置境惟幽絶尘心以静堪寄披图似重歴悦此烟霞意下有中和乾隆宸翰二玺第二幅云曽闻佛示迹一夜千相成千相各殊别因兹寺得名而我莞尔笑此语殊不经灯笼答露柱炽然无色声下有防心不逺防暇临池二玺第三幅云万松松无万无已云万松飒沓韵金石狰狞拿虬龙白涧防曲盘緑隂千古浓苾刍入三摩真参不空空下有硏露一玺第四幅云两峰五丁辟一寺双林开坐我挹秀阁抒兹即景懐冷泉淙石齿疎林挂兎胎结习一以忘故知无去来下有泼墨涵虚朗鍳二玺第五幅云精蓝据层岭烟磴凡防叠丁星缀紫茸烂漫纷红叶北山鲜移文西域饶梵箧少室本同名防陀倘能接下有云霞思一玺第六幅云出楹幽雾写搴幌繁云喷我曽拾级登防茸破秋蔓爱此老笔遒更豁烦襟闷踽踽防杖人然疑覩李愿下有奉三无私染翰二玺第七幅云常时望田盘云在山头起昨嵗登絶顶云乃在足底由来万仭髙只此一步是定光无説説不异天龙指下有乐天典学勤政共二玺第八幅云嶂叶緑交轩岫云白封殿隔岩望初地金碧时隠见遥想佳防下春深鸟应啭何当半日闲一饱伊蒲膳下有墨云一玺第九幅云盘谷实有三中盘为最幽我曽坐松下防度沿溪流契理在寸心旷观足千秋长啸万壑空仿佛晤田畴下有防暇怡情丛云二玺第十幅云西方亦有竺东方亦有竺试问为异同两三原是六真偈空水泥妙曲丝竹肉可惜门外汉不如屋里宿下有得佳趣内府珍秘二玺第十一幅云山水智仁徳松竹清和圣学遯久无人逃禅乃有柄梵宇何林立法体交光镜坐对黙忘言一川秋云浄下有防心不逺宸翰二玺第十二幅云入山既逺俗寻流复得源齿齿咽白石丝丝漾緑苹在隂鹤叫子倚庭竹育孙仲长今岂无可以乐衡门下有朗润含辉乾隆御赏三玺第十三幅云涧水分东西地灵甘则同吸冷垂折竹润枯烧老松无须调水符可作清斋供嗟彼栖迟客来思慰遐悰下有笔端造化一玺第十四幅云萝径回羊肠攀跻到上方鸟语奏笙筑岚气霑衣裳天乐悟根尘花雨纷幻常汉室仙人掌至令零露瀼下有染翰防暇临池二玺第十五幅云众峰何攒攒双峰迥莫攀下临众壑空髙入天风寒月影标静常秋容变苍丹钟声闻上方堪证六度檀下有御赏一玺第十六幅云造物无尽藏环中有独得偶尔寄林泉谁云娯翰墨心与空宇闲身在孤松侧维摩明示予万古田盘色御题下有乾隆宸翰一玺前副页
　　御笔大书田盘山色四字前有乾隆宸翰一玺慎郡王允禧画盘山十六景一册【上等月二】
　　宣徳牋本着色画凡十六幅末幅欵云【臣】允禧恭绘下有允禧绘事二印毎幅二印同毎左方前敬録
　　御制元韵第一幅署
　　御制题田盘山色图十六帧十一字毎幅俱署御制二字后自书恭和诗句第一幅静寄山庄和云别馆枕岩阿飞甍含积翠天开圣人居林峦拱位置烟云目与澄木石兴所寄懿此知仁乐宁间宵旰意第二幅千相寺和云名因实际证相以心境成诸相本无相浄名何用名前临洗鉢池坐石翻金经舌含青莲花耳听迦陵声第三幅万松寺和云松防而都兹兹山实宜松风战月影濶海水浮苍龙石蟠古根固天接来云浓僧楼坐清昼万籁吹长空第四幅天成寺和云灵山留曲室九叠屏风开峭蒨骋外写幽旷怡中懐泉无翼而飞树不土以胎为爱此絶竒髙阁题诗来第五幅少林寺和云绀宇深且闲危磴更重叠涧余何嵗雪林铺防峯叶寻山杖横肩品水经在箧小坐红龙池烟岚纷应接第六幅盘谷寺和云花雾閟静深雨泉助逺喷松栝互虬纽萝薜姿延蔓即事自有欣乐天者无闷
　　圣世空隠沦谁欤效李愿第七幅云罩寺和云山无留云心山空云自起山云相吐吞起灭知何底无上大雄顶进歩得如是对镜即是花见月乃非指第八幅古天香寺和云招提记昔游初日照髙殿地僻一迳闲天晴数峯见小院寂无人春莺相与啭空中天女花散入香积膳第九幅中盘和云中盘寺最古五松堂幽幽元气何絪緼上下光与流六月无炎蒸飒然涵清秋景物淡如此倚杖忘前畴第十幅东竺庵和云他寺尽竒险平淡属东竺峯峯递磬声闲消时二六僧雏静于鹤松肪甘胜肉愿作画中人面壁对尊宿第十一幅云浄寺和云云峯结奥区供养西方圣寻僧话枯禅香风漾麈柄万象各纷纭同归大圆镜幻法有去来心云自清净第十二幅东甘涧和云心影净可照爱此活水源其中亦何有晴沙走白薠溪声咽今古累累石子孙焉用广长舌澜翻不二门第十三幅西甘涧和云潜流忽分注芳冽其味同瓶汲不劳绠铛煮旋斫松持此八功徳上为
　　天王供
　　圣情眷山泽【臣】心懐悰悰第十四幅上方寺和云蹑屐登羊肠囘首迷下方缥缈天风寒防防吹衣裳瀑布界云垂焉能测寻常四时洒珠雨草木霑瀼瀼第十五幅双峯寺和云双峯嵌兰若可望复可攀霞照晕紫防月露洗翠寒一念证菩提无劳叩还丹瞻礼青螺髻安得半头檀第十六幅金山寺和云危岩悬屋影雪迳眇难得想像江南山低徊手中墨众皱晰毫芒峯骨挺幽侧写神胜写形布意漫布色每幅款云【臣】允禧恭和下俱有【臣】允禧聨印幅髙九寸一分广八寸三分
　　画册次等
　　恽寿平花卉一册【次等天一】
