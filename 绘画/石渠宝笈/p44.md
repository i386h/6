<!-- { "loadSidebar": true } -->
　　圣祖仁皇帝御书题句第一幅云暄和节肇农功自此勤劳处处同早办东田穜稑种褰裳渉水浸筠笼第二幅云土膏初动春正晴野老支笻早课耕辛苦田家惟穑事陇边时听叱牛声第三幅云每当旰食念民依南畆三时愿不违已见深耕还易耨緑蓑青笠雨霏霏第四幅云东阡西陌水潺湲扶耖泥涂未得闲为念饔飱由力作敢辞竭蹷向田间第五幅云老农力穑虑偏周早夜扶犁未肯休更驾乌犍施碌碡好教春水满平畴第六幅云农家布种避春寒甲拆初萌最可观自昔虞书传播谷民间莫作等闲看第七幅云一年农事在春深无限田家望嵗心最爱清和天气好緑畴千顷露秧针第八幅云从来土沃借农勤丰歉皆由用力分防草洒灰滋地利心期千畆稼如云第九幅云青葱刺水满平川移植西畴更勃然节序惊心芒种迫分秧须及夏初天第十幅云千蛙水泽正弥弥竞揷新秧恐后时亚旅同心欣力作月明归去莫嫌迟第十一幅云丰苖翼翼出清坡荑稗丛生可若何非种自应芟薙尽莫教稂莠败嘉禾第十二幅云曾为耘苗结队行更忧宿水去还生陇间餽馌频来往劳勚田家妇子情第十三幅云防防盈畦日正长复勤穮蓘下芳塘堪怜曝背炎蒸下惟冀青畴发紫芒第十四幅云塍田六月水泉微引溜通渠迅若飞转尽桔橰筋力瘁斜阳西下未言归第十五幅云满目黄云晓露晞腰镰获稻喜晴晖儿童处处收遗穂村舎家家荷担归第十六幅云年谷丰穰万寳成筑场纳稼积如京囬思望杏瞻圃日多少辛勤感倍生第十七幅云南畆秋来庆阜成瞿瞿未释老农情霜天晓起呼邻里遍聼村村打稻声第十八幅云秋林茅屋晩风吹杵臼相依近短篱比舎舂声如和答家家篝火夜深时第十九幅云漫言嘉谷可登盘糠粃还忧欲去难粒粒皆从辛苦得农家真作雨珠看第二十幅云作苦三时用力深扬偏爱近风林须知白粲流匙滑费尽农夫百种心第二十一幅云经营阡陌苦胼胝艰食由来念阻饥且喜稼成登石硙从兹鼓腹乐雍熙第二十二幅云仓箱顿满各欣然补葺牛牢雨雪天盼到葢藏休暇日从前拮据已经年第二十三幅云东畴举趾祝年丰喜见盈宁百室同粒我蒸民遗泽逺吹豳击鼓报难穷第二十四幅云豳风曽着授衣篇蚕事初兴谷雨天更考公桑传礼制先宜浴种向晴川第二十五幅云柔桑初剪绿参差陌上归来日正迟村舎家家帘幙静春蚕新长再眠时第二十六幅云红女勤劬日载阳鸣鸠拂羽恰条桑只因三卧蚕将老剪烛频看夜未央第二十七幅云春深处处掩茆堂满架吴蚕妇子忙料得今年收茧倍冰丝雪缕可盈筐第二十八幅云连宵食叶正纷纷风雨声喧隔户闻喜见新蚕莹似玉灯前捡最辛勤第二十九幅云爱逢晴日映疎帘新绿如云叶渐添天气清和蚕事广移筐分箔遍茆檐第三十幅云桑田雨足叶蕃滋恰是春蚕大起时负筥携筐纷笑语戴鵀飞上最髙枝第三十一幅云频执纎筐不厌疲乆忘膏沐与调饥今朝士女欢顔色看我氷蚕作茧时第三十二幅云蚕性由来苦畏寒深垂帘幕夜将防罏头更爇松明火老媪殷勤日探看第三十三幅云自昔蚕缫重妇功曾闻献茧在深宫披图喜见累累满茆屋清光积雪同第三十四幅云冰茧方堪作素防重緜亦借御深寒就中自有因材法拣取筐间次第观第三十五幅云一年蚕事已成功厯数从前属女红闻说及时还窖茧荷锄又向绿隂中第三十六幅云炊烟处处绕柴篱翠釜香生煮茧时无限经纶从此出盆头喜色动防眉第三十七幅云蛾儿布子如金粟水际分飞任所之莫令茧丝遗利尽来年留作授衣资第三十八幅云劳劳拜簇祭神桑喜得丝成愿已偿自是西陵功徳盛万年衣被泽无疆第三十九幅云绿隂掩映野人家每到蚕时静不哗一自夏初成茧后篱边新听响缫车第四十幅云从来蚕绩女功多当念勤劳作绮罗织妇丝丝经手作夜寒犹自未停梭第四十一幅云无衣卒嵗早闗情寒气催人蟋蟀声茆屋踈篱秋夜水短檠相对络丝成第四十二幅云织絍精勤有季兰牵丝分理制罗纨鸣机来往桑隂里已作吴绡匹练看第四十三幅云凝膏比洁络新丝传得仙方色陆离一代文明资贲饰须教五采备彰施第四十四幅云巧様争传濯锦纹堪怜织女最殷勤云章霞采娱人意自着寻常缟布裙第四十五幅云手把齐纨氷雪清秋衣欲制重含情逡廵莫漫施刀尺万缕千丝织得成第四十六幅云已成束帛又缝纫始得衣裳可庇身自昔宫庭多澣濯总怜蚕织重劳人每幅前有渊鉴斋一玺后有康熙宸翰保合太和二玺前副页
　　圣祖仁皇帝御制文云朕早夜勤毖研求治理念生民之本以衣食为天常读豳风无逸诸篇其言稼穑蚕桑纎悉具备昔人以此被之管弦列于典诰有天下国家者洵不可不留连三复于其际也西汉诏令最为近古其言曰农事伤则饥之本也女红害则寒之原也又曰老耆以夀终幼孤得遂长欲臻斯理者舎本务其曷以哉朕每廵省风謡乐观农事于南北土疆之性黍稌播种之宜节早晚之殊蝗蝻捕治之法素爱谘询知此甚悉听政时恒兴诸臣工言之于丰泽园之侧治田数畦环以溪水阡陌井然在目桔橰之声盈耳嵗收嘉禾数十钟陇畔树桑傍列蚕舎浴茧缫丝恍然如茆檐蔀屋因构知稼轩秋云亭以临观之古人有言衣帛当思织女之寒食粟当念农夫之苦朕惓惓于此至深且切也爰绘耕织图各二十三幅朕于每幅制诗一章以吟咏其勤苦而书之于图自始事迄终事农人胼手胝足之劳蚕女茧丝机杼之瘁咸备极其情状复命镂板流传用以示子孙臣庶俾知粒食维艰授衣匪易书曰惟土爱物厥心臧庶于斯图有所感发焉且欲令寰宇之内皆敦崇本业勤以谋之俭以积之衣食丰饶以共跻于安和富夀之域斯则朕嘉惠元元之至意也夫康熙三十五年春二月社日题并书下有康熙宸翰稽古右文之章二玺前有佩文斋一玺
　　冷枚画耕织图一册【上等宙一】
　　素绢本着色画凡四十六幅末幅款云【臣】冷枚防画下有【臣】冷枚夙夜匪懈二印每幅上方有刻本
　　圣祖仁皇帝御题诗诗句暨前副页序文并前后宝玺
　　册幅髙广皆与焦秉贞画册同
　　画册次等
　　恽夀平花卉一册【次等天一】
　　素绢本着色画凡十二幅第一幅款云临徐崇嗣春风图南田第二幅款题云何用红泉摘瑶草满囊金粟是僊粮南田第三幅题云玉箫眀月夜春殿舞霓裳第四幅欵云瓯香阁戏图第五幅题云拔山知雨力削玉破云根第六幅题云吹罢琼箫咽鳯尘粉痕暗减镜中春低垂翠袖红妆侧舞倦龙绡一美人夀平第七幅题云笔端乱掷黄金果不屑长门买赋钱瓯香阁戏图第八幅款署南田第九幅题云香林紫雪第十幅款题云枝上秋云金粟冷衣边香露玉杯深白云外史夀平戏设第十一幅题云霜气生毫端香光开研北红紫间金英居然万花谷夀平第十二幅款识云嵗寒三友瓯香馆写生夀平
　　恽夀平山水一册【次等天二】
　　宣德笺本墨画凡十幅第一幅款识云橅公望东园生第二幅前右方款题云白云还忆去年春冷雨杨花踏作尘十二桥头弦管散可怜犹有荡舟人初春偶忆湖山风物戏为图并书旧作以实前幅又王翚补沙草款云王晕添平沙芦荻第三幅自识云学元人小景萧散旷澹竹石乱泉不作丛莽冗杂清韵自足第四幅前右方款题云怪底眼边云树合恰疑身在富春江秋来常置乌皮几应有岚烟扑酒缸东园客第五幅款识云云林画天真澹简一木一石自有千岩万壑之趣今人遂以一木一石求云林几失云林矣东园夀第六幅款识云戏用家香山翁墨气作北苑庶免画虎之讥否第七幅前右方款题云翠微路碧云野水淙淙石壁下清猿叫月涧户寒落花无人春山夜楚魂愁瑶琴冩芝草初未生空忆巢居者春夜画春涧流泉得句东园生夀平又王翚补水景款云石谷子补渔舟丙子十二月二日第八幅后左方款题云驱毫染岚雾一片匡庐壁钟磬出空翠江流泻天碧岛影悬微茫回滩互明灭吴云不可见千帆望中没昔人有江山图余仿其意作小景于古亦有入处鉴者当得之畦径之外也甲辰腊月夀平题第九幅款识云橅管仲姬竹园客第十幅分二段前段自题云青山家不逺路尽花谿转刺船沙渚不逢人东风鸟啼山又春又识云萧文奂画咫尺间便觉有万里之势余岂能然但作半幅图意亦未就尽耳后款题云谁卷珠帘望陌头三眠无复旧金沟青门路上千条緑半是春风半是愁题杨栁东园客后余幅又识云右小景十帧为东园娱闲游戏之作或规模古制亦间出新意不循畦径无烦绘采欲墨章水晕自备五色非得象外之赏者未足与观此画也甲辰腊月八日恽夀平识
　　费而竒花卉一册【次等地一】
　　素笺本着色画末幅款识云康熙庚辰秋日冩于苕溪钱塘费而奇册计十二幅
　　僧传綮冩生一册【次等元一】
　　素牋本凡十五幅前二幅墨画蔬菜第一幅自题云无一无分别无二无二号吸尽西江水他能为汝道又题云和盘拓出大西瓜眼里无端已着沙寄语土人休浪笑拨开荒草事如麻又题云从来瓜瓞咏绵绵果熟香飘道自然不似东家黄叶落漫将心印补西天己亥畅月广道人题第二幅题云洪厓老夫煨榾柮拨尽寒灰手加额是谁敲破雪中门愿举蹲鸱以奉客第三幅自跋云己亥七月旱甚灌园长老画一茄一菜寄西村居士云半疄茄子半疄蔬闲剪秋风供苾刍试问西村王大老盘餐拾得此茎无西村展玩喷饭满案南昌刘漪嵒闻之且欲索予花封三歗图余畣以诗云十年如水不曽疎欲展家风事事无惟有荒园数茎叶拈来笑破觜卢都漪嵒仍索三啸不听十二月松门大雪十指如槌三两禅和煑菜根味颇佳因念前事为京庵兄作数茎叶于祝厘上可谓驴防湿处尿熟处难忘也然京庵日侍维摩方丈知南方亦有此味西方亦有此味穷幽极以至于卒地折嚗地断又焉知三月不忘肉味哉诚恐西村漪嵒两个没孔铁槌依様画萌芦耳灌园长老题第四幅至第十四幅墨画花卉松石第九幅题云尿天尿床无所说又向髙深辟草莱不是霜寒春梦断几乎难辨墨中煤第十幅题云碧莲花竞雪天开又道寒岩放早梅大抵春回俱一致只教迸散白云堆第十一幅隶题云击碎须弥腰折却楞加尾浑无斧凿痕不是惊神鬼第十二幅款识云画于灯社之松海第十三幅自书诗云月自不受晦淡烟防亦好俯仰瞷晴轩篱根空皎皎此时世上心所习惟枯槁谁解惜其花长夏恣幽讨灯社释传綮书第十四幅自书诗云三五银筝兴不穷芙蓉江上醉秋风于今邈抹浑无似落草盘桓西社东己亥十二月朔日
　　僧瀞睿仿宋人山水一册【次等黄一】
　　素牋本墨画着色相间末幅款识云丙寅二之日仿宋元诸大家笔意平江瀞睿册计十幅张画花卉一册【次等宇一】
　　宣德牋本墨画无款凡十幅第四幅第五幅第八幅第九幅俱有张画文始二印
　　蒋廷锡花卉一册【次等宙一】
　　五色牋本着色画末幅款云【臣】蒋廷锡恭画毎幅右方
　　圣祖仁皇帝御书诗句第七幅书小词一首每幅有中
　　和康熙稽古右文三玺
　　闺媛钱陈书花卉一册【次等洪一】
　　素牋本着色画末幅款识云康熙丁酉长至日上元弟子陈书册计十幅
　　闺媛钱陈书摹古一册【次等洪二】
　　素牋本凡八幅第三幅第四幅第七幅墨画余俱着色画末幅款云陈氏钱书摹古
　　列朝人
　　书画合册上等
　　眀董其昌书画合璧一册【上等天一】
