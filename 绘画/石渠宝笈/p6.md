<!-- { "loadSidebar": true } -->
　　龙髯莫挽墨沈犹新每一启椷肃容仰阅辄呜咽流涕而不能自已记有之父没而不能读父之书手泽存焉尔矧我
　　皇考拂素飞毫驾顔凌栁俾予小子获瞻
　　天藻之光华兼诵
　　宸章之美富兴思
　　手泽视古人所云不能读者殆有加焉其能弗怆然于
　　懐而翘然思屡覩耶
　　世宗宪皇帝御书万夀赋十二轴
　　素牋本行书恭进
　　圣祖仁皇帝万夀赋末幅欵云皇四子多罗贝勒【臣】庙讳敬书后有庙讳之章御赐朗吟阁宝二玺首幅前署
　　万夀赋并序五字轴髙二尺六寸广七寸八分
　　书册
　　御书孝经一册
　　宣德牋本楷书末幅欵识云乾隆九年甲子嘉平月下浣养心殿斋居三日书成下有乾隆宸翰含经味道二玺首幅前有意在笔先摛藻为春二玺册计十六幅幅髙九寸一分广八寸八分
　　御临黄庭坚墨竹赋一册
　　宣德牋本楷书末幅欵识云乾隆甲子孟夏上澣御笔临于长春书屋后有万物静观皆自得乾隆宸翰二玺册计十七幅幅髙八寸一分广一尺二寸
　　御临米芾尺牍一册
　　宣德牋本行书凡五则末幅欵云御临米芾尺牍下有乾隆宸翰一玺首幅前有意在笔先一玺册计十二幅幅髙九寸五分广五寸一分
　　御临赵孟頫书陶潜诗帖一册
　　宣德牋本行草书末幅欵识云渊眀归去来辞有见道之言兹饮酒二十首上下数千年间慨然晤叹是葢不独以酒隠者矣若夫子昻书法流丽中具整肃余何能赞一辞哉乾隆甲子季夏御临并识下有乾隆宸翰几暇临池二玺册计二十二幅幅髙七寸九分广五寸
　　御临赵孟頫书纨扇赋一册
　　宣德牋本行楷书后页欵识云乾隆乙丑新正人日御笔临上钤乾隆御笔防心不逺二玺首页前有游六艺圃一玺册计三页页髙九寸广一尺五分
　　御临俞和摹定武禊帖一册
　　宣德牋本末幅欵识云乾隆甲子孟夏御笔又识云俞和此帖余规仿数过不得仿佛乃弃置浃旬走笔背临不中不逺因悟凡为学者求诸皮毛形肖所为北辕而适越也浴佛日再识下有烟云舒卷乾隆宸翰含经味道三玺首幅前有游六艺圃一玺册计七幅幅髙八寸四分广四寸三分
　　御临董其昌摹兰亭叙一册
　　仿制宋印花牋本末幅欵识云乾隆甲子仲秋月下浣五日御笔上钤乾隆宸翰一玺册计八幅幅髙八寸二分广四寸三分
　　御临董其昌书顔真卿帖一册
　　宣德牋本行书临顔真卿送刘太冲序后页欵云乾隆御笔后有乾隆宸翰擕笔流云藻陶冶性灵三玺首页前有意在笔先一玺册计八页页髙七寸五分广一尺
　　御临董其昌书晋唐人诗一册
　　宣德牋本行草书晋人诗四首唐人诗九首末幅欵识云乾隆甲子长至日御笔下有乾隆御笔一玺首幅前有意在笔先观书为乐二玺册计二十八幅幅髙七寸五分广四寸九分
　　书画合册
　　御笔风冩生书画合璧一册
　　金粟牋本墨画二十四花信每各系一诗凡十二幅第一幅右页署小寒一梅花题云玉梅标格称仙妆头踏春风领众芳设使东皇编甲第南枝合作探花郎下有宸翰一玺前有擕笔流云藻一玺【臣】梁诗正敬録云寒雪侵凌更助妆百花头上占年芳铅华洗尽留真色不学绯桃媚阮郎【臣】梁诗正恭和左页署小寒二茶花题云红葩粉蕊艳欺霞赵叟邱翁莫浪夸卉谱有时传蜀种春风无处不唐花下有几暇怡情一玺【臣】励宗万敬録云绛雪晴烘十丈霞鹤头犀角艳争夸水仙孤回江梅痩此是三冬富贵花臣励宗万恭和第二幅右页署小寒三水仙题云生机消息不终穷底用灰飞验苇筒一例清风眀月下仙人遥在水晶宫下有德充符防心不逺二玺臣张若霭敬録云霏霏滕六浩无穷一线春回黍谷筒何处天花忽飘堕玉玲珑散蕊珠宫臣霭防和左页署大寒一瑞香题云露甲曽闻悟比邱昌条独弄紫风流漫言寂寞迟花事衮衮韶光速置邮下有云霞思一玺前有含毫邈然一玺【臣】梁诗正敬録云庐阜蟠根寄一邱通家茉莉鬭风流时来移种蓬莱殿锦繖香囊逐水邮【臣】诗正恭和第三幅右页署大寒二兰花题云春畹秋塘尽袅姗冰霜傲得是真兰摘来香色都清浄鼻观从参古佛坛下有写生一玺前有含经味道一玺【臣】励宗万敬録云招来空谷步姗姗郑女休轻赋采兰若与羣葩论臭味国香端合主骚坛臣宗万恭和左页署大寒三山矾题云繁花如雪雪中开香是荀郎袖里来仿佛人从庾岭过临风寄得几枝梅下有中和染翰二玺【臣】张若霭敬録云鹤翎剪处逗寒开曽伴风姨月姊来若使凌波逐仙侣更宜兄事岭头梅【臣】若霭恭和第四幅右页署立春一迎春题云无须剪防画屏装花信迎春四出黄迎得好春縁底事千花百卉任争芳下有泼墨一玺前有含英咀华一玺【臣】梁诗正敬録云雪砌都成玉閙装围依约认腰黄凭他探取春消息唤醒从头百草芳【臣】梁诗正恭和左页署立春二樱桃题云半軃云鬟整翠翘斜临玉镜冻将消含章殿里人何在依旧东风散绮寮下有几暇临池一玺臣励宗万敬録云红绡翠袂压云翘但见花时渇已消若待寝园新荐后玉盘珠颗赐羣寮【臣】励宗万恭和第五幅右页署立春三望春题云幽花婀娜笑庭堦也报番风到小斋真是不辜引领望昭苏万彚乐春皆下有内府珍秘得佳趣丛云三玺【臣】张若霭敬録云云凝三素朗三阶祈谷元辰甫散斋早向瑶林问消息望中琼朶满庭皆臣若霭恭和左页署雨水一菜花题云冩意无妨作圃菘繁花结穂叶茸书生省识春蔬味玉食应无羡九重下有乐天一玺又虚衷澂照一玺【臣】梁诗正敬録云老圃生涯事种菘黄云匝地影茸茸偏宜缀滕王蜨乱眼踈篱隔几重【臣】梁诗正恭和第六幅右页署雨水二杏花题云轻匀麝粉淡调脂斜倚东风不语时若是诗中饶郑谷应知花里有徐熙下有墨云一玺前有见天心一玺【臣】励宗万敬録云上林千树染胭脂走马芳堤得意时忽忆江村寒食路秋千影里弄春熙【臣】宗万恭和左页署雨水三李花题云蜂抱花房蜨簇须品题自昔露桃输月眀楼上寻吟处无色天中色有无下有涵虚朗鉴笔端造化二玺臣张若霭敬録云眼迷何处辨花须光动嫣红比却输贯就牟尼珠万颗尘中芗泽似渠无【臣】若霭恭和第七幅右页署惊蛰一桃花题云灼灼其华酿有蕡春园二月满红云轻绡一幅开生面何似沩山悟志勤下有朗润澂观防心不逺三玺【臣】梁诗正敬録云湘核无须咏实蕡仙源临赏映红云嫣然似向春风笑笑煞卢家靧面勤臣诗正恭和左页署惊蛰二棣棠题云黄金镂瓣浅深匀几缕晴丝染麯尘任尔柔条罗带结知难系取可怜春下有研露一玺前有烟云舒卷一玺臣励宗万敬録云宫额新妆浥露匀歌成金缕动梁尘芳华莫为柔条惜汉殿曾分似海春【臣】宗万恭和第八幅右页署惊蛰三蔷薇题云更始畨风到几巡蔷薇浥露发花新无端丽影刚垂架惹得牕前雀啅人下有浴德一玺前有防六艺圃一玺【臣】张若霭敬録云东风压架几逡巡杯里浓香酿露新曽记探春芳径过勾衣红刺欲留人【臣】若霭恭和左页署春分一海棠题云柔姿弱质自相怜沐雨酣霞画槛前恰似唐宫鬭春色江梅开尽海棠妍下有太璞古香二玺臣梁诗正敬録云正使无香亦可怜垂丝旖旎绣帘前名花幽独君休讶雨泣烟愁分外姸臣梁诗正恭和第九幅右页署春分二梨花题云巧裁蛤粉碎镂金风递幽香小院深若向孤山冲雪放逋翁应有妬梅心下有大块假我以文章一玺上有天根月窟一玺臣励宗万敬録云院落溶溶月漾金素妆掩映翠屛深余香冷艳消魂处未许山矾学捧心【臣】宗万恭和左页署春分三木兰题云江郎才思谢家娇几许春光着意描含韵斋中三月半翠罂银管不相饶下有絜矩一玺臣张若霭敬録云佳名不羡女郎娇紫粉含香未可描舟是花身花是笔梦回斑管韵犹饶臣若霭恭和第十幅右页署清眀一桐花题云清眀一桐始华亭亭嫩緑临牕纱为惜分隂坐春昼髙冈鳯翽予情遐下有落花满地皆文章翼太和二玺【臣】梁诗正敬録云清宵微月照桐华一片凉琼映碧纱却忆曽峯孤馆客寄将春恨阻幽遐【臣】诗正恭和右页署清眀二麦花题云休夸紫晕与红酣麦子花时秀色含不共羣芳争艳丽香风饼饵緑畴南下有齐物一玺前有摛藻为春一玺臣励宗万敬録云一犁春晓雨初酣麦秀双岐瑞露含极目平畴翻緑浪村村秧马唱江南臣励宗万恭和第十一幅右页署清眀三栁花题云研杨花入眺凭因风飞堕自难胜如尘着体全无汚似雪晞阳却不凝下有众花胜处香千尺一玺后有茹古含今一玺【臣】张若霭敬録云阑干临水晓初凭闲看轻盈坠不胜髙处飞腾须穏重莫愁风力厚难凝臣霭恭和左页署谷雨一牡丹题云态为施姒质琳琅自是花中合有王试问开期何大晩恐羞百卉尽收芳下有礼园书圃以人为鉴二玺【臣】梁诗正敬録云残红落尽散琳琅姚魏居然异姓王自是春光须整顿天教晩出领羣芳臣诗正恭和第十二幅右页署谷雨二酴醿题云迎风屡舞自傞傞防骑寻芳侧弁俄自是此花能醉客非闗春酒中人多下有德日新一玺【臣】励宗万敬録云香围雪拥舞傞傞梦里庄生化蝶俄长啸堂前风起处飞英赚得酒杯多臣励宗万恭和左页署谷雨三楝花题云堂堂九十去堪怜紫楝花开首夏天卄四番风成底事枝头梅子大于钱又识云二十四番花信风自小寒讫谷雨毎以五日为吕氏春秋谓风应花期其来有信乙丑春日拈笔冩生按此为图亦以见对时育物之意非仅游戏笔墨也乾隆御识下有清玩乾隆宸翰二玺后有清心抒妙理一玺【臣】张若霭敬録云吹到楝花风可怜紫茸一树殿春天买春不住知无价榆荚池荷尽作钱【臣】张若霭恭和后余幅【臣】梁诗正等跋云世传二十四畨花信风者自小寒至谷雨凡二十四毎五日一花之风信应之谨按蠡海集云小寒为十二月节月建丑地辟于丑古人所以为气之端五行始于木四时始于春木之发荣于春必资水土水土之交在于丑故随地辟而肇见焉其论葢仿史记淮南风之说而特详春令也我
　　皇上嘉百卉之荣滋騐八风之协应
　　几余染翰摹冩生态重以
　　御题【臣】等敬观雒诵仰惟
　　省嵗勤民闗心节无非望杏瞻蒲俾草木咸若之至意至若毫端元气生趣盎然指物程形机缄昭掲则又
　　天纵之绪余妙与化工相契而
　　圣制犹引周易对时育物之防用为懋勉愈以见日新之益普恵泽以同春也【臣】等幸縁珥笔恭和宸章亦犹草木之遇阳春披拂和风而无以答施于
　　天地谨据花信之义借窥
　　圣心扬诩之符附识数语于页尾云【臣】梁诗正【臣】励宗万【臣】张若霭恭跋【臣】梁诗正敬书幅髙九寸五分广一尺四寸四分
　　御笔秋英诗画合璧一册
