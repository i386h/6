<!-- { "loadSidebar": true } -->
　　御题云丁甲呵持信有之墨池终古法书垂试思走笔明窻际应是吟成桞絮时数来二十八骊珠翥鳯翩鸾有是乎笑我冻蝇参未破从今拟欲废操觚阿大中郎未足多东山丝管久消磨何如内史风流笔占尽千秋听讲鵞锦囊乐毅久成烟老子西升只廓填独有山隂双逸士尚携海水歴桑田赚得兰亭萧翼能无过玉匣伴昭陵賸留快雪公天下一胍而今见古朋乾隆丙寅春正摹是帖一过得句五章用题册首前有云霞思一玺后有天根月窟乾隆御笔二玺三页
　　御书雪诗云苏辞遭遇多枝叶倒绷禁题先犯雪起舞浮白意匠殊纵横驱用堪叫絶元冥恰喜交初节过水真如遇方折平原羃防寒飔逼长空晻霭暮光灭旌门铙吹云璈奏幔城漏响金鱼掣徘徊中夜听拉瑟行檠熻赩莲花缬天窻取气揭薄纱地炉生火燃枯屑遥想林岫已婆娑却爱郊坰正飘瞥即景朅咏都官句占年夙记农家说醉翁髯老垂号令防取陈言能铁前有清玩一玺后有乾隆御赏一玺又
　　御书雪诗云同云一色难分叶禁体苦吟雪非雪背触如参竹蔑子欧令苏传两竒絶蝗深可卜田火除心喜应敎屐齿折况复督亢旧膏腴恰似蓝田未淹灭梁王已命兔园宴杜老那擅鲸鱼掣慿舆揽结吟兴飞拈须何虑氷花缬十余字耳乃区区不因歩韵宜避屑却忆澄海禁水部【癸亥冬澄海楼与张照梁诗正聫句凡字涉水部者概不许用】倡和豪情嵓电瞥试看滕六御风行彼则有言可无说独怜呵冻赓吟者毳衣布帐寒如铁艺圃曽闻轻楮叶营邱夙擅能图雪设如白战遇欧苏错手无从堪笑絶昨从清苑返行旌范阳古道循曲折云朔天渐低黯烟冻僧寮乍升灭吟诗未觉冰硏寒行围却喜饥鹰掣簁簁着体化如幻绥绥压帽緐于缬从来此景我所躭兴豪拟问谁遗屑却慙未透即离禅还应为谱风花瞥耳听目眎本一例约畧林岚为指说画成传示同事看【命董邦达图是景邦达是次未扈驾故诗以告之】重教宵寐衾铺铁下有澄观一玺又
　　御书雪诗云拈出天花示迦叶一笑至今须鬓雪昨吟禁体效欧苏沓拖风流殊未絶冀北方欣麦鍼緑江南应报梅腰折望中峯势忽如迷旋教万径人踪灭收余活火煑三清【茶名】飕飂古鼎松风掣乱侵屐齿乍凹凸细洒帘旌仍委缬诗翁竞胜巧形容岛瘦郊寒全不屑清欢渴望两相争此景年来曽几瞥朱鸟温暾绵袄披三希佳事还堪说明窻净几展时晴古法平沙划锥铁定兴道中雪用东坡聚星堂体并元韵四首丙寅长至后三日御笔下有比徳朗润几暇怡情三玺又
　　御绘踈林亭子识云乾隆丙寅新正几暇因观羲之快雪时晴帖爱此侧理辄写云林大意下有乾隆宸翰一玺后副页
　　御跋云琳琅球璧世间所有若此帖乃希世珍耳下
　　有乾隆宸翰几暇临池二玺又
　　御跋云右军此帖跋语俱佳纸亦清莹可玩朕题识数番喜其与笔墨相和爱不释手得意辄书无拘次第也乾隆偶识下有乾隆御赏几暇怡情二玺前有清玩一玺又
　　御书龙跳天门虎卧鳯阁八字上钤乾隆聫玺又御书诗云放勲命羲和定时以闰月今嵗闰在春二月不妨雪密云连宵旦庭树緑隂歇时而散氷花时而洒琼屑但觉春融盎不苦寒栗冽纵赏意固佳倚吟情堪结被井乳欲酥压梅腰岂折分茶潄芳润展帖挹清絶破臈悬望余素景慰心别已疾气昭苏宜麦月单阏白诗遣几暇事同异其说堪方雨有灵漫比霜不杀孙赋亦熟读讵厌闻妖孽农语有明徴未至清明节春雪和白居易韵偶展右军帖遂书册上乾隆御识引首有席上珍一玺下有得佳趣内府珍秘二玺又
　　御书诗云誓墓髙风有足多独推书圣却云何行云流水参神韵笔阵传来秪白鵞近题钱选观鵞图之作春日斋居清暇展阅此帖辄复书之下有乾隆御赏几暇怡情二玺前有清玩天府珍藏二玺又
　　御绘观鵞图并识云左幅茧纸光润可爱即效霅溪体补空仲春下浣之二日长春书屋御识并书后有乾隆宸翰硏露笔端造化三玺又
　　御识云丙寅仲冬雪后过淑清苑读旧作积素坠枝全作雨之句归展此帖欣然有防命笔书之下有乾隆宸翰一玺又
　　御识云丁卯嘉平之望几暇重展是卷适天际同云密布瑞叶频飘对景挥毫不觉为之一快用书册尾以志欣幸下有徳充符几暇怡情二玺又
　　御跋云王右军快雪帖为千古妙迹収入大内养心殿有年矣予几暇临仿不止数十百过而爱玩未已因合子敬中秋元琳伯逺二帖贮之温室中顔曰三希堂以志希世神物非寻常什袭可竝云丙寅春二月上澣御笔又识引首有三希堂一玺下有乾隆二玺册尾【臣】梁诗正等跋云晋右将军书龙跳虎卧歴代宝传赵孟頫兰亭跋云昔人得古刻数行专心学之便可名世此快雪帖二十八字迄今数千百年楮墨犹新神采耀发岂镌拓钩摹所可比拟【臣】等奉
　　勅编纂石渠宝笈获见内府所藏右军墨翰斯为第一我皇上好古敏求万几之暇精硏八法是帖心摹手追
　　不下数十百本而
　　圣懐虚受犹临池未辍也丙寅春正
　　清宴是娯复临兹帖
　　御制七言断句五章题于册首因副页宋牋古润可爱更濡笔作云林小景传示【臣】等伏惟右军书为千古艺林神品得逢
　　稽古右文之主黙契薪传鉴赏珍重金壶墨汁亲洒简端
　　睿藻古香辉聫璧合【臣】等敬观之余曷胜庆幸因石
　　渠宝笈成于乙丑之秋是以
　　御笔诗画未及恭载云【臣】梁诗正【臣】汪由敦【臣】励宗万【臣】张若霭【臣】裘曰修【臣】陈邦彦【臣】董邦逹敬跋【臣】梁诗正敬书末幅张若霭绘梅花一枝自记云羲之快雪时晴帖美擅千古
　　皇上几余临写形诸咏歌又以册前侧理古洁可爱御制踈林亭子于上【臣】霭再承
　　命绘梅花一枝于末幅右军书法天然出尘较邓尉晓风罗浮夜月古香絶态殆欲过之愧【臣】拙笔不能传神万一耳乾隆丙寅春月【臣】张若霭拜手敬识幅中
　　御笔书妙字
　　书卷上等
　　晋王献之中秋帖一卷【上等】
　　卷中应载欵识题跋俱见御书房石渠宝笈卷之三前隔水
　　御跋云大内藏大令墨迹多属唐人钩填惟是卷真迹二十二字神采如新洵希世宝也向贮御书房今贮三希堂中乾隆丙寅二月御识下有乾隆二玺后隔水
　　御书神韵独超天姿特秀张怀瓘书估十三字下有
　　乾隆宸翰一玺又
　　御绘墨梅一枝欵署三希堂制下有乾隆御赏几暇
　　怡情二玺拖尾
　　御书拟中秋帖子词有序金只行政素昊司时蝉噪风秋台上律披阊阖鹊飞月曙楼前镜对婵娟于时有象西成仓箱叶万千之盛无边佳景团圞正三五之宵露满芝盘鳷鹊髙而玉绳低影气澄兰戺鸳鸯敞而丹桂飘香不须管吹开所喜篇章递进宜春防帖体反苏家儤直金銮词怀韩氏爰成四什各赋七言风月今宵非等闲等闲风月总须删南极六星临北阙西华一镜挂东山底縁觉得好秋光桂影婆娑华黍香试想昨年蟾窟景一秋毫分不曽匡闾阎节物騐嘉师圆饼雕入好诗太液秋风潋金縠不须重拓影娥池璇霄珠露五云楼可识春光也让秋试创玉堂新事例擘牋催进月词头乾隆丙寅八月拟成此词既命内廷词臣属和适橅大令中秋帖因録于卷后际此良时实获心赏竝志之以纪几余雅兴三希堂御笔后有惟精惟一乾隆宸翰携笔流云藻三玺又卷尾
　　勅丁观鹏绘图观鹏记云乾隆丙寅春
　　赐观王献之中秋帖真迹令【臣】观鹏绘图卷尾秋色平分梧梢月上【臣】辄拟议此景伏惟前贤墨妙重以
　　天题【臣】仰陟上清足迷云气翘瞻阆苑目星辰自
　　媿鸦涂真成貂续【臣】丁观鹏恭纪
　　晋王珣伯逺帖一卷【上等】
　　素牋本行书计四十七字前有半印后半印二俱漫漶不可识前隔水标题晋王珣伯逺帖六字后隔水有董其昌跋云晋人真迹惟二王尚有存者然米南宫时大令已罕谓一纸可当右军五帖况王珣书视大令不尤难觏耶既幸予得见王珣又幸珣书不尽湮没得见吾也长安所逢墨迹此为尤物戊戌冬至日董其昌题拖尾有王肯堂跋云右晋尚书令諡献穆王元琳书纸墨发光笔法遒逸古色照人望而知为晋人手泽经唐歴宋人主崇尚翰墨收括民间珍秘归于天府不知其几矣而尚有遗逸如此卷者即赏鉴家如老米辈亦未之见吾于此有深感焉元琳书名当时颇为弟珉所掩故为之语曰法防非不佳僧弥难为兄法防珣小字僧弥珉小字也此帖之逸颇为近世王穉登山人滥觞其劣于乃弟得无谓是乙巳冬十二月至新安呉兴宇中秘出示留赏信宿书以归之延陵王肯堂卷髙七寸九分广五寸三分前隔水
　　御书家学世范草圣有传宣和书谱十二字下有乾
　　隆宸翰几暇临池二玺又
　　御识云唐人真迹已不可多得况晋人耶内府所藏右军快雪帖大令中秋帖皆希世之珍今又得王珣此幅茧纸家风信堪竝美几余清赏亦临池一助也御识下有乾隆宸翰涵虚朗鉴二玺又
　　御识云乾隆丙寅春月获王珣此帖遂与快雪中秋二迹竝藏养心殿温室中顔曰三希堂御笔又识下有乾隆二玺后隔水
　　御绘枯枝文石并识云王珣帖与其昌跋皆可宝玩即装池侧理亦光润堪爱漫制枯枝文石以配之乾隆丙寅春正长春书屋御识下有几暇怡情一玺后有墨云一玺卷尾
　　勅董邦逹绘图邦逹记云
　　上既以王氏三帖贮三希堂
　　诏【臣】逹绘为图又以此伯逺一札卷尾余纸
　　命补其空【臣】谨按札中有志在优游及逺隔岭峤语辄彷佛情景作林下萧散之致窃念希世竒珍屡得附名其后簪笔之荣实深蹈抃【臣】董邦逹稽首敬记又沈徳潜三希堂歌江左风流数王氏司徒以后多闻人羲献父子树清节法防文学超常伦勲名一家着史册翰墨百代流精神快雪时晴洵书圣中秋姿媚中藏筋伯逺一帖推后劲遒逸自足追前尘东晋至今十六代离合聚散同烟云太清楼空几冺灭宝晋斋废疑沈沦至宝阅世永不坏神呵防留乾坤从来法物聚所好归之
　　秘府纷罗陈
　　圣皇勤政得清暇披玩卷轴时讨论一字品题物逾
　　重图球竝作
　　天家珍三希名堂世希有何啻采鳯兼白麟吾皇寄意别有在字同义异穷圣真寓意于物匪留意颐神养性常欣欣游心理窟无止步濓溪易通曽有云惟士希贤贤希圣圣人希天直欲探天根万里虽逺终可到立志恢廓无涯垠士人黾勉臻上逹而况
　　上圣徳性通髙旻法书珍重祗简翰游心六艺縁依仁小臣拜手敬瞻玩摩挱那敢指掌扪晋人笔墨贵鳯髓
　　睿藻箴朂扬
　　龙文承
　　命作歌识卷末疑有宝光腾起烂烂辉星辰乾隆丙
　　寅春三月【臣】沈徳潜奉
　　勅敬题引首有
　　御书江左风华四大字上有乾隆御笔一玺
　　御笔题籖籖上有御赏一玺









　　石渠宝笈卷十九
　　钦定四库全书
　　石渠宝笈卷二十
　　贮
　　重华宫一
　　四朝宸翰
　　书画合册
　　御笔诗经全图书画合璧
　　御制豳风图并书
　　御笔生香乐意
　　御笔渉笔成趣
　　御笔临古
　　御临蔡襄谢赐御书诗帖
　　御临苏轼诗帖
　　御临黄庭坚五言古诗
　　御临米芾尺牍
　　御临董其昌书枯树赋
　　御临董其昌书乐志论
　　御笔澄海楼图
　　御笔葡萄兰花
　　御笔秋英八种
　　御笔泉石兰竹
　　御笔秋花三种
