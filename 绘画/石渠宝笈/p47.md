<!-- { "loadSidebar": true } -->
　　素牋本草书款识云十八日上阳台书太白卷首有子固秋壑图书二印卷末有神品神竒墨林项季子章欧阳元印项元汴印子京珍秘项叔子檇李项氏世家宝玩煮茶亭长张晏私印诸印又墨印一漫漶不可识前隔水有宋徽宗书唐李太白上阳台七字又天籁阁项元汴氏审定真迹彞斋退密项墨林父秘笈之印蘧庐项子京氏子孙世昌诸印押缝有双螭一玺又燕山张氏清畅印记项墨林父秘笈之印长宜子孙诸印后隔水有子京父印有何不可寄傲防心处香岩居士平生真赏诸印押缝有同文袁笠生子京父印项子京家珍藏河北棠邨冶溪渔隐诸印引首有苍巗子蕉林居士二印拖尾宋徽宗跋云太白尝作行书乘兴踏月西入酒家不觉人物两忘身在世外一帖字画飘逸豪气雄健乃知白不特以诗鸣也后有墨林秘玩子京珍秘项墨林鉴赏章长宜子孙诸印又张晏跋云谪仙书传世絶少尝云欧虞褚陆真书奴耳自以流出于胸中非若他人积习可到观其飘飘然有凌云之态髙出尘寰得物外之妙尝遍观晋唐法帖而忽展此书不觉令人清爽当时沉香亭侍醉髙力士脱鞾宜矣时大徳九年岁在乙巳正月廿五日集贤学士张晏敬书前有野处墨林外史二印后有墨林砚癖逢山彦清端本家传长宜子孙襄国张氏项子京氏檇李项氏世家宝玩诸印又杜本跋云唐人无不能书者盖有其源流耳尝闻赵文敏公之言以为赋诗作文及书与画无不用工至于名世传后则各有其品太白之书何如长史然豪雄浑壮固不异也杜本观前有寄傲项叔子二印后有惠泉山樵项元汴印二印又欧阳元题云唐家公子锦袍仙文采风流六百年不见屋梁明月色空余翰墨化云烟欧阳元观后有项墨林父秘笈之印一印又王余庆记云至正丁亥正月乙夘金华王余庆获观于同里陈达氏京师寓舍观志之斋前有子京西畴耕耦二印又危素识云今日东阳童梓良仲携此卷过余金台坊寓舍获观之想其飘然有凌云之思也临川危素识前有幻浮神游心赏二印又驺鲁记云丰城驺鲁观于危太史家前有神游心赏一印后有项元汴印子京父印又梁清标印蕉林秘玩二印押缝有河北棠邨一印卷高八寸八分广一尺一寸九分引首
　　御题青莲逸翰四大字上有乾隆御笔一玺
　　御笔题签签上有御赏乾隆宸翰二玺
　　唐颜真卿书朱巨川诰一卷【上等宇一】
　　素绢本大楷书未署款姓氏见跋中卷后书年月处俱钤尚书吏部告身之印共二十九印卷首有乾卦玺缺其半又文节世家一印又半印二存图书二字卷后有陆友之印乔氏私印陈元时印宝藏诸印又乔篑成氏墨印一又半印三不可识押缝有宝藏印二拖尾有御前之印一玺又奉华堂印一印又绍兴玺缺其半又半印二不可识又邓文原跋云唐告多出善书者之手亦足以见一代文物之盛矧鲁公道义风节师表百世其所书尤可宝也至大辛亥仲春廿又二日古涪邓文原书又乔篑成跋云右颜鲁公书朱巨川告即宣和书谱所载者上有高宗乾卦绍兴图书而鲁公之书盖东坡先生已尝论之矣不惟爱抑见唐代典故之式尤为可尚龙集辛亥仲秋朔乔篑成题又陆完跋云此唐德宗建中三年六月给授中书舍人朱巨川告身符年月职名之上用尚书吏部告身之印计二十九颗世传为颜鲁公书按唐式书符令史事也代宗之丧鲁公以吏部尚书为礼仪使杨炎恶其直换太子少师领使事及卢杞益不容改太子太师并使罢之是时适在闲局而其忠义书法巍然为天下望巨川欲重其事特求公书亦如今世士大夫得请诰勅封赠多求善书者操笔同一意也米元章书史载朱巨川告颜书其孙灌园持入秀州崇徳邑中余以金梭易之刘泾得余颜告背纸上有五分墨装为秘玩王诜笃好颜书遂以韩马易去此书今在王诜处宣和书谱载颜书亦有朱巨川告今卷中并无宣和印记独存梁太祖御前之印前后押缝有宋髙宗乾卦绍兴印耳岂旧藏御府靖康之乱散落人间南渡收访应募者截去本朝玺跋耶然五代时既入御府则宋时不应在灌园处岂王诜所得乃别本耶不可得而知矣此卷作字虽小而与东方朔赞用笔同其为颜书无疑告中细书不知出何人唐制惟侍中中书令为真宰相其曰同中书门下平章事虽行宰相事而未为真中世以后藩镇节度多授中书令故勅后细书首行云太尉兼中书令臣在使完是年四月卢杞忌张镒出之凤翔故第二行云守中书侍郎同中书门下平章臣张使其第三行云守给事中臣关播奉行杞爱播和柔易制是年十月即同平章事矣牒后细书首行云侍中阙第二行云守门下侍郎同平章事杞即卢杞也又吏部正员尚书一人侍郎二人其属有四曰吏部司封司勲考功吏部郎中一人掌文官阶品朝集禄赐告身尚书左右丞各一人掌辨六官吏户礼左丞总焉兵刑工右丞总焉故牒尾尚书侍郎左丞俱云缺而云判吏部侍郎范阳郡开国公翰者卢翰也后此二年为兴元元年正月亦进同平章事符后书云判郎中滋者刘滋也贞元二年正月遂从吏部为左散骑常侍末后书令史不名益可验此告非令史笔矣一展阅间而唐之典故歴歴可考且鲁公书得其背纸墨迹尚装为秘玩况真迹耶宜何如其寳爱之也正徳丁丑五月望日陆完跋卷髙八寸三分广五尺二寸
　　御笔题籖籖上有乾隆宸翰一玺
　　唐栁公权书兰亭诗并后序一卷【上等宙一】
　　素绢本行草书未署款姓氏见跋中卷首有睿思东阁贞元二玺又乔篑成氏墨印一卷后有泥金绍兴一玺柯九思墨印一卷中有内府图书玺三奉华宝藏印二又三印漫漶不可识前隔水有宋徽宗金书唐栁公权书羣贤诗八字下有双螭一玺又伯起连印顾九德连印董其昌印鸿绪俨斋诸印押缝有宣和一玺又季雅江村秘藏云间王鸿绪鉴定印诸印又御书玺缺其半后隔水有鼎元乾坤清赏有明王氏图书之印鸿绪俨斋秘玩汝修顾氏芸阁珍藏诸印又宣和半玺押缝有政和宣和二玺拖尾记语有邢天宠借览五字上有睿思东阁内殿书印二玺下有内府图书一玺又奉华寳藏一印又祥符八年乙夘岁季夏月十日杨希甫十五字上钤杨希甫记一印又蔡襄记云治平元年甲辰岁夏六月乙未朔十二日丙午防过在陈州项城县吉义寺天王院内寄寓待庆糺何廓来年五月阙又记云嘉祐四年岁次己亥夏六月癸亥朔初五日丁夘防过时在蔡州淮安门里街北监酒使臣廨署内寄寓虢郡日益习之谨志又记云嘉祐五年庚子岁八月丁巳朔初五日辛酉防过在汝南句秘校宗盛宅寄寓待陈州项城令姚辟来年三月阙莆阳蔡襄题又李处益跋云晋人宗尚元逺言皆旷淡唐室书法未坠笔力遒逸咸可观焉宣和甲辰季秋六日平舆邑丞雒阳李处益又记语云缑岭孙大年三槐王易政和四年七月廿日同观又黄伯思书跋云魏正始中务谈元胜及晋渡江尤宗理以故郭景纯始合道家之言而韵之孙兴公许元度辈转相祖尚又加以三世之辞而诗骚之体尽矣今山隂修禊诸贤诗体正尔然皆寄尚萧逺轶迹尘外使人懐想深顷见晋人一帖云三日临水诗文既佳兴趣髙览之増诸懐年少作亦各有心正谓此诗也是时预集者删有一人今诗存者廿六人而已此乃唐谏议大夫栁公权书故自不凡当为希世珍藏也政和元年十一月戊寅承议郎行秘书省校书郎臣黄伯思拜观又记语云时明昌二年七月四日宋适题又记语云嵗壬戌夏四月六日澹游老人王万庆题于潜玉堂又王世贞题云永和一叙笔神絶遗刻居然走千古兴公文是掷地声安石诗为碎金语羣贤尔时气争王那应零落同尘土绢素风神出豪鸷桞家新样畴能覩锋钜宁登由也堂委蛇耻效邯郸步呜乎开元以还骨格变诚悬亦是书中虎不辞倾槖为买将欲傍墨池追定武君不见鲁男子矻矻可畏哉自云善学君之祖又跋云自禊叙出右军笔玉匣兰亭龙孙定武外石刻何啻百千本而孙兴公文及诸贤诗寥寥无传者独栁诚悬少师尝一録之见宣和书谱栁法遒媚劲健与颜司徒嫓美书家谓惊鸿避弋饥鹰下韝不足喻其鸷急去山隂室虽逺大要能师神而离迹者也余从顾氏所骤见之怳然若未识乆看愈妙因损一岁奉获之仍为歌志于后吴郡王世贞谨书又跋云公此书乍看之亦似有一二俗笔而乆之则俗者入眼作妩矣殆似髭圣之视羊鼻翁也锋劲处真纯钩铎矟游丝细笔亦似铁铸中间一二行小楷以无意发之絶得晋人心印耳跋尾杨少师有书名乃不能佳宋适无书名乃致佳此亦不可晓也沧浪莆田海岳无垢及长睿校书皆宋之谙八法者皆有跋澹游老人王万庆庭筠儿也明昌金章宗年号然则此卷盖入北矣万厯改元初秋书于九江道中舟行如画世贞又莫世龙跋云栁少师书兴公后序及诸贤诗而不书禊帖政自不敢与逸少抗衡耳然此书每于险中生态枯润鲜秾掩映相发岂后世所能髣髴者耶夫以昔人霏霏元着之谈又得公书辄成兼美譬诸燕赵絶代快歌阳阿使人心愉目摄不能自制耳甲戌仲秋之朢云间莫世龙得观于长安客舍因识年月又万厯甲戌中秋日记八字【小楷书】上钤太仆寺一印又乙亥中秋日记六字【亦小楷书】上钤抚治郧阳等处关防一又文嘉跋云栁诚悬行草郁勃顿挫似颜鲁公而干浓毕备略无妍媚之态于此卷见之茂苑文嘉书又张凤翼跋云唐人真迹世不多见矧诚悬为书家钜工者哉览此卷不独似山隂道上行亦可想见笔谏风度矣丁丑夏与钱山人谷暨仲氏献翼同观识此长洲张凤翼又王鸿绪跋云栁太师自长庆间拜侍书学士以笔谏显名迨事文宗有诤臣风平生博贯经术书法结体劲媚帝一日召与聫句赏其辞情具美命题于殿壁叹曰钟王无以尚也当时大臣家碑志非其笔人以子孙为不孝外夷入贡者皆别署货贝曰此购栁书尝书京兆西明寺金刚经有钟王欧虞褚陆诸家法自为得意史称之者如此今观所録兰亭诸贤诗及后序入宣和御府收藏六玺灿烂宋名人俱有题识弇州公备极推许系以长歌董文敏刻之鸿堂帖中其为墨池瓌寳信不诬矣谛审其骨格遒劲中含姿态楷书数行与度人经一律自是栁家新样至所云钟王欧虞褚陆诸家法殆未可于笔墨蹊迳间得其髣髴始知古人妙处在师神而离迹故自目一家近代学书者流愈似而愈嫩去古人愈逺请以栁书为求度金针可也康熙五十七年冬十月廿二日横云山人王鸿绪题于长安邸舍时年七十有四诸跋中押缝有贞元玺五云间王俨斋收藏记一王俨斋秘玩印三江村秘藏印二又王俨斋鉴赏法书名画髙士竒图书记竹牕云间王鸿绪鉴定印诸印卷髙八寸七分广一寸一尺三寸六分
　　唐杜牧书张好好诗一卷【上等洪一】
