<!-- { "loadSidebar": true } -->
　　素笺本着色画自书传云井名緑香非古也自余肇也名不古而井则古也居吟香阁之下锦带河之浒乗骢坊之东东邱居之内去府治西北百歩许自先世洪武间相传此井未旱先涸及治甲寅余营别业其上也时方盛暑亢旱而井之泠泠出泉者则汹汹混混昼夜不息殊非所传之似也抑天地神有以相吾吉而固美于前欤是未可知也汲而烹之其色緑其味香异于常品岂诗所谓冽彼寒泉而易所谓井冽寒泉食者欤物之异常者宜有传以昭不朽因命之曰緑香泉既勒之石树之井旁仍绘图潢卷乞诸名公诗文以颂之夫天地间名山胜境万有不齐有地灵而人杰者有地頼人而重者余昔承方伯吴公怀栢郡侯徐公命纂语溪志度白马冈询之父老云此康王避难泥马渡水处也水中遗址尚存遂纂入志噫嘻康王未渡之前冈名何自而有别业未营之前井美孰从而知自今伊始名以余而传余以井而用矣余之为子若孙者其将用之不冺矣东邱邹汝平既序其事而传之矣又从而歌之歌曰冽彼寒泉緑而且香亢旱不涸其流汤汤我题其名垂誉无疆治十年夏六月东邱邹衡汝平识下有淡庵嘉兴邹衡印章汝平三印前署緑香井泉传五字下有东邱一印又前有朱宗儒一印引首于鹏书緑香泉三大字款署于鹏拖尾戴经题云维地脉兮潜伏肆有井兮来涓匪江心兮是近乃城郭兮市防凝春緑兮不竭散兰馥兮宜煎大瓢贮兮玉液小杓分兮醴泉潄枯膓兮涤俗润烦吻兮祛羶搅夜读兮十载发香臆兮简编天之精兮地之宝穴东邱兮谁为縁若有神兮呵禁羌旱魃兮奚干匝厚壌兮兹水瞻尔庭兮常专嘅邑瑞兮曰秀载图志兮悠元锁清冷兮私尔我欲挹兮垂涎挥一滴兮龙髯泽下土兮波湲嗟神化兮靡测岂坎井兮盘旋采良石兮山顶书美名兮深镌追昔人兮亷让与緑香兮万年我歌兮永久告来哲兮绵绵后识云天地间一泉一石遇贤者而后有名茍非其遇虽有盛美不传物亦有幸不幸哉余喜緑香泉之遇东邱也欣然走笔赋此抚卷之际为泉幸焉为天下负佳胜之实而不遇其人以与鹿豕沉沦者惜焉贤者之思欲重夫山川也亦可于是而惕矣治戊午二月二十一日双湖居士戴经孟常甫书于环翠轩前署緑香泉辞并自题其后九字又伍常题云泠泠终不溷尘沙淘者工夫嵗每加地脉潜通淇澳水年芳元袭菊潭花灵湫静贮波千顷余沥曽沾郡几家我欲瓢于此过带将一滴及天涯岭南伍常又屠勲题云乗骢坊里緑香泉甃井清冷故宛然味入茶经甘若醴光生瑶玉碧于天银牀金干虚云美雪乳丹沙亦浪传好事东邱増盛事地灵还借主人贤东湖屠勲题又赵迁题云苦窳不出河濵器地亦人灵似有之今日緑香泉上坐百年髙兴许谁知夏汭赵迁又吕防题云万物遭逢何不有谁知古井易佳名色随緑茗増春韵味助香醪作圣清采石江边真下品陆家谱里更新评地灵可为东邱子病渴相如最系情予病渴何时分此泉煎茗也后署九栢山人又文湛题云井緑泉香地亦灵煑茶惟有此泉清啜来夺尽人间味不让中泠第一名秋江文湛又沈良题云江天月白诗魂醒聴鹤楼前坐深永汲来一碗清睡魔絶胜雪涧煎梅影深沉含彩非春江流芬饱鼻欺桃杏余杭甘乳未足夸东坡偶尔闲驰骋却羡君家徳泽深灵犀一窍通渊靓蟠龙伏蜃且莫题流芳衍庆非凡幸迩来知己籍东邱乾坤浩浩名方頴伐石镌铭昭不穷何必江寜羡双井沈良又唐寅题云伊优金索展银牀满引瑶池碧玉香闻说一杯甜似密与君相结赋沧浪苏门唐寅又梅江题云古井相传葢有年濬来能结主人縁色浮嫩緑盘盂莹味带寒香齿颊鲜地底自连沧海脉瓶中不减恵山泉最堪酿酒兼烹茗浇却诗肠三百篇氷雪山人梅江又郑纬题云可湘可濯可通神石甃年年似昨新一色莫分波底树三春知润泮中芹天文东井吾何据地志温泉此是真闻道子云能献赋乾坤回首岂无人新淦郑纬又冯兰题云泛緑流香二美全一开甃自何年石苔凉沁梧桐月林霭晴飘橘柚天地有鸳湖来活水谱从鸿渐续新编竹炉春茗时分试想见东邱夜未眠雪湖冯兰又任公矩题云玉甃何年凿东邱傍草堂澄涵净碧甘冽逗寒香地脉中冷逺源流析谷长世虽无陆羽瀹茗味差强七十四翁任公矩为东邱邹汝平题又钱祚题云邹邱东有井井古泉未枯于今不澁缩自然溢海湖涓涘报君国岂为辨味图流出緑色好照暎岂糢糊龙泉试锐砺属此清香磨磨礲横海宇争谓蛟龙屠知君屠龙手作此緑香歌华亭钱祚辱汝平先生枉过裁此荅谢又董澐题云井近东邱緑且香窍通锦带脉灵长中泠风味无过此邹子文章得潄芳清讶菊飔飘玉甃润沿苔色上银牀地因人胜今为古柳有愚溪己故常海寜萝屋董澐又郁能题云井阑曽学王钟法最爱香流緑更寒活水暗通南海眼鼎铛分煑小龙团棱棱砌有千年润混混泉无半日干天下苍生望霖雨潜蛟犹向此中蟠戊午立春前一日汝平持緑香井泉卷索诗开卷第见汝平自传而诗人珠玉未有而遂及于瓦砾所谓呈丑于人也耶海槎郁能又薛应祥题云井冽寒泉地有灵品评且莫说中泠镜空碧甃凝桐月雷转银牀落玉瓶拟合龟依顾渚还慿鸿渐入茶经杜陵老去诗肠渴余滴分来睡已醒长洲薛应祥又张时泰题云最爱荆公诗句好不图先得我同然于今寄语蟠龙道莫向山腰水底眠西州张时泰又钱福题云水流地中随地出出得其地始有名譬如人亦有所托托非其所空劳形緑香泉也在地地之灵人之瑞我歌緑香泉无任感慨为君记华亭钱福卷髙八寸一分广四尺七寸五分明唐寅春风酒盏图一卷【上等果一】
　　素笺本着色画卷后有唐子畏图书一印又梦墨亭啇邱宋荦审定真迹二印卷前有六郎一印又一印漫漶存鼎字别幅款题云杨君抱竒疹三载违动履贤郎为精祷倐愈如脱屣至诚可通神勿药而有喜从今斑衣堂百嵗延嘉祉酒盏对花树日日春风里晋昌唐寅既为君祐先生作复生图仍为赋此后有南京觧元六如居士二印又叶采印章芳杜二印前有吴趋一印卷髙九寸三分广三尺二寸八分
　　明仇英赤壁图一卷【上等珍一】
　　素笺本着色画款云仇英实父制下有十洲仇英之印二印卷前有觐宸张孝思赏鉴印二印卷髙七寸三分广四尺三分
　　明文徴明三友图一卷【上等李一】
　　素笺本墨画兰菊竹三种凡三段每段后自书题句第一段题云风裾月佩紫霞绅翠质亭亭似玉人要使春风常在目自和残墨与传神署右咏兰三字第二段题云寒英剪剪弄轻黄百卉雕零见此芳天意也应怜晚节秋光端不负重阳郊原惨淡风吹日篱落萧条夜有霜输与陶翁能领畧南山在眼酒盈觞署右咏菊三字第三段题云手种琅玕十尺强春来旧节长新篁琐暎日须眉緑翠簟含风笑语凉坐令防居无六月醉闻秋雨梦三湘不须解带围新粉看取南枝过短墙署右咏竹三字款识云壬寅九月徴明每段前有停云一印后有文徴明印衡山二印卷前后及中幅押缝俱有元方保之印各一卷髙七寸二分广一丈四尺七寸五分明文徴明秋林飞瀑图一卷【上等李二】
　　素笺本墨画款署徴明下有文徴明印衡山二印卷后有程延谷印宝梦堂图书记二印后别幅附王宠行书五言律诗二首款识云嘉靖辛卯三月既望雅宜山人王宠下有王履吉印雅宜山人二印前隔水有广平王湛求鉴定书画印一印引首黄云篆书衡翁墨妙四大字款署郡人黄云拖尾秦士竒跋云文待诏写生纸仿闗仝溪山图大约多东南名山水间以险絶竒胜为功而不离清逺潇散之致稍一开帧展玩不觉秀色幽韵扑人眉睫后有王履吉酬子言张公西山诗字颇遒古超超予耄矣毎手此作一物外縁未知子弟辈之能珍之以作一世佳玩否大明天启乙丑秋日书于春城山屋东鲁秦士竒卷髙八寸广四尺七寸一分
　　明文徴明浒溪草堂图一卷【上等李三】
