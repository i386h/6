<!-- { "loadSidebar": true } -->
　　素绢本墨画凡六段卷前署画竹谱三字自识云昔文湖州受东坡诀云竹之始生一寸之萌耳而节叶具焉自蜩腹虵跗至于剑拔十寻者生而有之也今画者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如兎之起鹘之落少纵则逝矣与可之教余如此余不能然也而心识其所以然而不能然者内外不一心手不相应不学之故也且坡公尚以为不能然者不学之故况后人乎人徒知画竹者不在节节而为叶叶而累却不思胸中成竹自何而来慕远贪髙逾级躐等放驰情性东抺西涂便为脱去翰墨蹊径得乎自然既非上智何有良能故当一节一叶措意于法度之中时习不怠其积力久至于无学自信胸中真有成竹而后可以振笔直遂以追其所见也不然徒执笔熟视将何所见而追之耶茍能循规矩则自无瑕矣何患乎不至古人哉况初若若于物久之犹可至于所不拘之地若遽放佚吾恐其不复可入规矩而无所成矣故学者必自法度中来始得梅道人书下有梅花盦嘉兴呉镇仲圭书画记二印前有梅花盦一印第一段题云湘妃祠下竹叶叶着秋声鸾凤清霄下吹笙坐月明第二段题云晴霏光煜煜晓日影曈曈为问东华尘何如北窓风第三段题云风来声谡谡雨过色涓涓第四段题云凉隂生硏池叶叶秋可数京华客梦醒一片江南雨第五段题云轻隂防緑苔清风翻紫箨未参玉版师先放扬州鹤第六段自识云文湖州有此作奇絶可爱余因每笔仿之不能彷佛万一为可愧耳至正十九年七月廿九日梅道人识每段欵署梅道人戏墨第五段署梅道人作下俱有梅花盦嘉兴呉镇仲圭书画记二印卷首有汪虞龙氏传香馆主人防氏子子孙孙永寳用之三印引首有篆书淇园一曲四大字卷髙一尺五分广一丈六尺九寸
　　元周朗贡马图一卷【上等宿一】
　　宋牋本白描画款云臣周朗奉勅画下有周朗印金门待诏二印拖尾揭傒斯赞并序云皇帝御极之十年七月十八日拂郎国献天马身长一丈一尺三寸有奇髙六尺四寸有奇昻首髙八尺有二寸廿有一日勅臣周朗貌以为图廿有三日诏臣掲傒斯为之赞臣推本圣德及制作之体皆合列于歌颂故以颂体为之是日翰林学士承防巙巙进臣为赞而皇帝谦让弗居申勅臣朗绘于卷轴二十八日诏臣复赞之臣本才疎识下岂足以上当圣心然职在赞述敢不稽首奉诏谨作赞曰维干秉灵维房降精有产西极神骏难名彼不敢有重译来廷东逾月窟梁雍是经朝饮太阿河伯屏营暮抺太华神灵下迎四践寒暑爰至上京皇帝临轩使拜仰称臣国拂郎邈限西溟防化效贡愿归圣明皇帝谦让嘉尔逺诚牵于赤墀顾眙若矜既称其徳亦貌其形髙尺者六修倍犹嬴色应武足蹑长庚回眸电激顿辔风生卓荦权奇虎视龙腾按图考式曾未足并周骋八骏徐偃搆兵汉驾鼔车炎刘中兴维帝神圣载籍有徴光武是师【缺】满足【缺】登崇俊良共基太平一进一退为国重轻先人后物万国咸宁卷髙九寸八分广四尺一寸五分
　　元任仁发调良图一卷【上等列一】
　　素绢本着色画无款卷尾赵孟頫题云天马龙骧不受羁风鬃雾鬛异凡姿自从内廏承光宠忘却沙塲踏雪时子昂题月山画【按月山姓任氏名仁发】卷首有王掞之印颛庵真赏耿防鉴定书画之章诸印前隔水有西田珍玩一印拖尾刘文庆题云汗血凝云湿髙蹄削玉寒神姿不可得时向画中看刘文庆又费良嗣题云紫雾搏花八尺龙银蹄蹑雪气如虹贰师持节还朝日络月羁金进汉宫呉兴费良嗣题又周昉题云月山画马真无比消得文章阁老题十二天闲应熟看几畨骑过玉楼西周昉卷髙八寸一分广一尺六寸一分
　　明宣宗鸜鹆图【上等张一】
　　宋笺本着色画款识云宣德三年御笔戏写上钤广运之寳一玺卷髙八寸八分广三尺六寸七分
　　明王绂江山渔乐图一卷【上等寒一】
　　素牋本墨画无款有王孟端一印卷前有式古堂雅玩记式古堂书画二印卷后有式古堂书画印一又二印漫漶不可识押缝有式古堂印一式古堂书画印二引首有文彭隶书江山渔乐四大字欵署文彰书前有式古堂书画印卞令之鉴定印二印后有令之清玩式古堂书画仙客三印拖尾沈周跋云尝阅孟端所作或竹石小幅或古木新梢清简疎旷笔意幽然人自有不可造及之处偶过东楼书院命余全黄鹤山樵画卷残阙笔墨之余复出此图鉴赏之下令人气清神爽与平日所见者霄壤悬絶繁中置简静里生奇山水辏聚树石纵横自始至末屡阅屡胜且村落顿放情致交错气脉贯通若长江一泻愧拙手必不能造及端翁平生得意之妙染之精无出于是可与辋川同归藻翰东楼以余言为是请识卷尾以为他日观者之证也谨跋沈周又呉寛跋云子喜孟端图画所畜多幅自以为胜适闻石田鉴赏东楼所得此卷借阅一过若玉石不同真珍品也物之美恶真伪可不辨哉故识之呉寛后有式古堂书画印一又记语云佳气楼世世寳之万厯甲申冬日真福识后有仙客一印式古堂书画印二押缝有仙客一印卷髙七寸二分广一丈九尺二寸五分
　　御笔题籖籖上有乾隆宸翰一玺
　　明沈周江山送别图一卷【上等来一】
　　素牋本墨画欵题云百年忠孝江头话千里关山别后思云锦功成应有待行看褒诏下丹墀沈周下有启南一印后有陈防题云黄金台前春雨歇黄金台下行人别阳闗三叠离歌残征斾翩翩晓初发兹行又向江南去驿路重逢旧逰处看花倘忆金台客万里相思不暂违陈防又刘珏题云黄金台下偶相逢同是羁孤客路中羡子髙才方脱頴怜余衰鬓已如蓬官程逺度淮山去归掉遥经楚水通回望亲庭虽咫尺愿言全孝在摅忠彭城刘珏卷首有玉堂中人一印拖尾余学防题云冀北南归散晓珂长亭应是客中过鲁连祠下花将满李白楼前酒更多钜野轻风生草树维扬初日浩烟波两京宫阙天中起来往频闻击壤歌文江余学防又陈夀题云华馆清歌醉别筵杨花如雪草如烟才闻捧檄来天上又复承恩下日边月晓千门都市骑风轻五两潞河船长才幸际雍熙治壮志功名在勉旃婺源陈夀又盛子勉题云都门杨柳正新柔送客南行复旧逰鲁甸花明春问酒淮阳风急夜停舟青年领荐君应喜白髪思亲我更愁天上恩荣期有待凤凰台下莫淹留鹤城盛子勉又卢儒题云东风拂阳垲萌生悉昭宣幽卉植中原含香花兰荃冠族旧苗绪才华方然昔闻岩林栖今见云路骞载肃奉使命两京相周旋金汤固厚地宫阙扶中天抱器斯擢序观光岂徒言皇图恢宏逺匪特金台贤愿瞻邹郭伦扬厉绩无前卢儒又题句云契合通家积有年忽闻大用倍欣然麟经道学传三世凤沼恩波自九天捧檄来临朝北拜趣装归干又南旋分襟话别金台下政事功名在勉旃后署盘隂稼叟又朱防题云二月金台雪乍消春风送客过官桥一樽别酒须当饮千里归途岂惮遥隠隠青山迎去斾迢迢烟水泛轻桡他年霄汉重相防接武鸳行拜帝尧同郡朱防又题句云黄金台下嘱离觞把袂相看引兴长已见观光防上国更闻捧檄厯遐方梁山汶水连淮树楚泽呉云即渭阳晨夕经行多感慨好留新句纪行囊后署丽阳牧者卷髙八寸八分广三尺七寸　按陈防题句结语脱韵有误
　　明沈周仿倪瓒画一卷【上等来二】
　　素牋本墨画欵识云朱君性甫久欲余仿倪云林墨法为溪山长卷余辞不能云林在胜国时人品髙逸书法王子敬诗有陶韦风致画步骤关同笔简思清至今传者一纸百金后虽有王舍人孟端学为之力不能就简而致繁劲亦自可爱云林之画品要自成家矣余生后二公又百年捉风捕影安可视之易易而妄作庚戌七夕性甫顾予因与晚酌有竹庄赋诗云随时逐节且追观酒满山樽满盘一种钝根谁乞巧两肩诗骨自担酸奈多白发笼无帽有好黄金买亦官膝上抱孙天遣慰不知星汉夜阑干眀日因入郭性甫同舟出茧纸仍以前命相逼且暑闷正无所排拨遂不复辞而弄笔几弥卷性甫谓为云林亦得谓为沈周亦得皆不必较在寄兴云尔沈周下有沈氏启南一印卷首有山水有清音皇清之章天籁阁檇李平生真赏项元汴印子京父印子孙世昌顶墨林鉴赏章见阳子珍藏记梅壑曾观净因庵主见阳图书诸印押缝有寄傲子孙永保映雪斋若水轩项子京家珍藏诸印卷末有果郡王章寄傲项元汴印子京所藏墨林秘玩项叔子檇李项氏世家寳玩诸印又二印缺其半存平生项墨林五字欵识前有世泽堂藏退密墨林子子孙永保项子京家珍藏若水轩项墨林父秘笈之印净因庵主子安珍藏记诸印卷中幅押缝有墨林秘玩墨林子京所藏三印前隔水有彤云阁呉氏珍藏印真实斋图书记二印卷髙八寸广一丈三尺三寸引首
　　御题溪山深秀四大字欵署乾隆御笔下有观天地生物气象乾隆宸翰二玺前有研露一玺隔水前
　　御题诗云仄径曲縁流秋云湿苍树萧然山水间独许幽人步石泉坠潨潨尽向平湖泻踞石弄丝竿不为青齐把倦立青松下松根亦堪枕对此忘蹄筌谁辨倪兮沈我是庙堂人每爱山水趣板桥俯碧溪待我支笻度乾隆己未初秋既望御题下有翊太和深心托豪素二玺
　　御笔题籖籖上有乾隆宸翰一玺
　　明唐寅钩鱼图一卷【上等署一】
　　宣德笺本墨画欵题云三板桫船叶不如随风飘泊泛清渠逰仙抛却丝纶坐只为消闲不为鱼吴郡唐寅下有唐伯虎印一卷首有南京解元一印拖尾沈周题云长髯老翁无利心渔屋如舟烟水深得鱼换酒不论价自酌自歌还自斟醉来长竿多失手归家那记鱼无有东隣卖鲜方算钱老翁梦觉重开瓿平生落魄谁似渠溪乌溪花自友于但祈天子寛酒税不讳旁人呼醉渔世间能事皆醒者自道沈冥胜醒也功髙已见醢韩彭才絶犹闻流屈贾当时子陵与伯伦还凭钓饮乐天真今输老翁全二德江海风流称一人沈周卷髙八寸七分广一尺八寸二分引首
　　御题松厓垂钓四大字款识云乾隆甲子仲春既望御题下有乾隆宸翰耽书是宿缘二玺前有深心托豪素一玺前隔水
　　御题诗云苍山白水尽如如飘泊轻舟也尽渠独把丝竿澄宇濶何须评论是非鱼用唐寅元韵作一首下有乾隆宸翰涵虚朗鉴二玺
　　御笔题籖籖上有乾隆宸翰一玺
　　明唐寅款鹤图一卷【上等署二】
　　宋牋本墨画款识云治壬子仲春既望摹李河阳笔似欵鹤先生初学未成不能工也唐寅巻首有蕉林梁氏书画之印家在北澶二印又寳玩半印卷末有蕉林鉴定一印后隔水押缝有安定苍岩子二印拖尾祝允明书欵鹤文云呉令尹文大夫致鹤于王先生王先生亭而欵之作欵文曰肃尔嘉宾孕火胚金德音通天阳体达元苍姿嵗千易飞而僊钦尔掌人贻好衡门式助日新明徳洁蠲弗泊而尘誉蜚质延鲜食之共邱亭翔容擡揖恭敬好爵斯依吾尔縻之青顶为期治八年九月九日茂苑祝允明词又赞曰其先也有卢扁有程朱君于此不独医其医而亦儒其儒其身也可廷陛可州里君于此所谓仕则仕而亦止则止阳秋乃中别理也至精金玉尔躬自寳也极贵曷不征乎生色有粹昔孔之赞适吾借以比葢曰若人哉尚德若人哉君子祝允明奉赞后有墨寳一印卷髙七寸一分广四尺三寸五分引首
　　御题秀逸天成四大字上有乾隆宸翰一玺押缝有
　　含毫邈然一玺引首
　　御题诗云临皋道士堪为友羽帔蹁跹揖客言爱尔扁舟聊共泛相看漫拟卫公轩御题下有乾隆御笔一玺
