<!-- { "loadSidebar": true } -->
　　素笺本墨画款题并识云至正廿年春正月【缺】日作此并系鄙语于尾地偏人逺闭柴闗满院松隂白昼闲眼底风尘浑却坐看流水卧看山吴兴姚廷美书卷前有蕉林梁氏书画之印一印前隔水有蕉林书屋苍岩子梁清标玉立氏印章净心抱氷雪诸印后隔水押缝有冶溪渔隠苍岩二印引首章弼篆书有余闲三大字款署拱辰拖尾杨维桢作有余闲说云欧阳子诗曰得朋为乐偶偷闲闲仅得于偷则不得谓之有余矣东坡诗曰因病得闲殊不恶闲得于不获已之疾病则又不得谓之有余矣鄙哉晚宋人之诗曰賸买田园准偹闲间必以田园之广置则又适以害吾之闲而闲且日不足矣谓之有余又可乎淞之青龙有杜隠君者内有良子弟为家督下有勤臧获为生产而外有贤姻友为守望君得以安居饫食优游以卒嵗则其闲也不偷于得朋不出于因病不损于田园之广置闲曰有余岂诬我哉君介吾友生张梦臣徴说为之说如此而工诗者为歌之如左云至正庚子二月初吉东维子书东维者防定丁卯榜进士奉训大夫江西等处儒学提举防稽杨维桢也前署有余闲说四字又万镒题云杜君卜筑霞溪上志趣田园乐有余对客不谈当世事闭门且说相牛书春来花鸟应相得雨过畦蔬毎自锄寄语云边声利客毋劳车马枉吾庐试范氏笔万镒顿首又张俊徳题云地僻柴门徧落花钩帘鸥雪满晴沙乌丝小楷儿童惯白髪躭吟嵗月賖迷蝶窃香将午梦仰蜂粘絮散晨衙卧游图画经行逺醉入天台刘阮家小海生张俊徳又昻吉题云投闲江上避危机茆屋三门白板扉辟径柳隂将舞凿池花外看鱼飞英雄蚁鬬时时梦富贵蝇营事事非睡起草堂新酒熟醉吟明月上人衣西夏昻吉又徐士全题云富贵非吾愿栖迟任此身兵戈皆逆旅天地一遗民茆屋碧山下钓丝秋水濵区区种桃者莫话武陵春崇徳徐士全又髙玉题云八十杜陵双鬓丝自言无复事驱驰常依竹径聴鸣鹤更对云山吟好诗满目黄尘迷战伐当天赤日苦耘耔不知萧散髙情在彷佛风前咏采芝吴郡髙玉又李明复题云世路黄尘十丈深功名半纸徒萦心铁甲将军劳汗马何如髙隠居山林明月清风四时友未羡封侯印如斗从容心事半牀书萧散生涯一壶酒荣枯得失奚足云优游自可怡朝曛有时山中拾瑶草有时松下看白云无事柴门不曽杜笑领儿孙防衣舞从渠官府急征徭自向闲中翫今古天台李明复又吕麟题云僻境轮蹄寡安居水竹幽轩时寄傲杖履或遨游松下聴元鹤江边友白鸥此生无一事醉后更欢讴云东吕麟又张谦题云毎爱龙江杜隠居数间茆屋住江濆围棋松下消清昼住杖花间看白云陶鼎香凝书帙净少防星动夜光分闲心迥出羲皇上四海风尘了不闻坶溪张谦又陶唐文题云彼人兮伊谁羌好古而无为慕晋人之雅趣托令名于斋居户牖兮清虚松竹兮扶踈前琴兮后壶左图兮右书坐青山兮疲咏白云兮自怡澹世欲兮恬如乐清间兮有余人谓先生之不仕兮非丈夫余谓先生之髙隠兮君子儒噫非斯人吾谁与归非斯人吾谁与归延陵陶唐文又吴元圭题云解名缰顿教身羽飘飃恍住仙乡为纸帐梅花结伴酒壶茶防生香草堂昼长南牕槐柳苍苍案石作孤云态篱花歴几重阳想意到匡庐状成真境兴防湘汉游氛自逺豪吟动浩浩乾坤在此悠悠物我相衍宫啇横箫又迎鳯皇右八六子西霞野老吴元圭又包炯题云彼市彼朝我林我邱彼竞彼趋我且优游噫祗今荣逹何足求竹牀茗椀看云浮暨阳包炯又王造题云髙人不入城手把种树书平生闲有余取足不愿余甞存邱壑志不受轩冕居恐是巢隠客富贵将焉如下学王造又马处议题云卜筑浣花居昼长闲有余开尊留客醉闭户课儿书坐【原缺四字】卧看云卷舒更无轩冕虑甘分学樵渔信都马处义又林以庄题云朝陈经济术夕运攻伐筹何如隠君子袖手百不忧居闲乐天性树徳贻孙谋兴来足清唫醉来茶满瓯尘氛自扰扰何时及巢由引瓢挂髙树牵犊避下流尧舜且不事况复为他求括苍林以庄又顾舜举题云人世萧间真足羡浮云富贵不须论但将诗酒娱賔客莫买田园遗子孙心逺已能俗虑日髙犹自掩柴门嗟余奔走红尘久亦欲幽栖且避喧语溪顾舜举又王经题云隠者闲有余结屋西枝西防风动林沼水木纷清凄壶浆劳近隣逍遥独登跻或招松间鹤或养云中鸡拄頥看南山四五芙蓉齐适安淡无营弹冠却尘防桑榆翳芳景桃李成平蹊引泉足灌溉曳杖循町畦黄髪非熊伦长竿钓磻溪时乗元方车髫龀相提携心逺意自在渺与孤云栖孰知静中趣委顺和天倪芳润生王经又林夀昌题云卜筑城南十畆山已无清梦到金【缺】石牀睡起闲观易松子轻轻打竹冠苔痕满径石苍苍元鹤飞来共竹房急雨数声林外过回头应笑白云忙赤城林夀昌又髙志道题云边亭偹防秋营垒官府徴租夜打门争似老翁茆屋底自批文选教儿孙淮人髙志道又林珣题云恬澹太古心放懐林外迹闲来一歗歌江上看秋色归坐华间怡情着坟籍此乐固有余慎勿为形役天台林珣又孟维城题云大地生灵方至厄何人自诧有余闲炎州自有清凉域只在髙人跬歩间至正己亥七月下浣漫游生孟维城又孟之冀题云万事久已一身不自知兵饥人渐少吾且诵吾诗邹县孟之冀后有苍岩子蕉林鉴定二印诸跋中押缝有苍岩子治溪渔隠秋碧各二印又棠村一印卷髙七寸二分广二尺六寸二分
　　元王庭吉凌波图一卷【上等出一】
　　素笺本墨画无款卷后有王庭吉氏蕺随二印又韩性跋云庭吉所作凌波图踈宻不同各有思致纷披侧塞多至百株命曰百仙图余所见凡数本此其一也季学以手泽珍藏之间以示余展玩之余若见挥染为之慨然因题其后而归之安阳韩性又蕉林梁氏书画之印成栋李鸿勲印三印卷前有司印半印一中幅有棠村印凡三前隔水有苍岩棠村审定二印押缝有蕉林书屋一印后隔水押缝有棠村蕉林秘玩蕉林书屋三印拖尾胡助题云帝子南巡望九疑湘君从以百仙妃金华诗伯愁香恼笑指江波看落晖太常博士金华胡助又章庆题云昔年我往湘浦头偶逄湘女新出游灵颷细动青霓裘黄金浅鋈白玉辀羣嫔扈之如云稠左右窕髾柔欲去不去含防羞愿随谒帝幽莫见思酌清湘杯以献苍梧雨来女亦愁愁裂氷啼掩靣至今梦寐遥相从两脚健踏赤鯶公手持犀火吹青红冯夷启我明珠宫忽然缥缈画中睹仿佛昔年防湘浦婵娟泠泠弄秋水徐郎气韵有如此黄家父子羞欲死世上丹青贱如土章庆又僧自恱题云倚棹青山下寻芳緑水隈百僊忽邂逅孤月却飞来天上银河落花前贝阙开平生飞动意与尔夜徘徊法性自恱又赵新题云洛浦参差珠佩湘江缥缈云裳一百琼肌春恨十二玉楼夜长永嘉赵新后有苍岩子蕉林二印押缝有蕉林秘玩一印卷髙九寸七分广一丈二寸五分
　　明宣宗花鸟图一卷【上等昆一】
　　素笺本墨画款云宣徳御制上钤武英殿宝一玺卷前有瑶防雪鹤墨林秘玩项元汴印张氏山珍赏诸印卷后有墨林秘玩项元汴印乐琴书以消忧子子孙孙永保之锡山华氏补庵収藏印月观诸印拖尾申时行跋云自古帝王而善翰墨者惟唐宋两朝代有英明之姿而擅天纵之才声华赫濯映照千古迨我宣徳皇帝神文圣武无美不偹万几之暇游心物理凡山陬海隅鳞毛花卉无不曲臻其妙此卷得徐黄之精髓而自开生靣者珍之宝之申时行前有子子孙孙永保之张氏山珍赏二印又华复初跋云九重染翰自不侔于尘世之丹彩对之令人肃然致敬华复初卷髙一尺一寸二分广六尺五寸
　　明冷谦蓬莱仙奕图一卷【上等冈一】
　　素绢本着色画款署起敬下半印存谦字又半印漫漶不可识卷后有士竒之印杨氏家藏二印引首有希世仙踪四大字款署玉雪坡又士竒之印杨氏家藏二印拖尾宋濓题云红尘不与此山通一局千年万事空知白知元无象妙为生为死不言功兴亡刘项山河外聚散巴卭草木中满眼羊肠无妙着此机何处问仙翁宋濓前有祥卿杨氏家藏二印又胡翰题云深院棋声日正长闲中对奕漫徜徉风云不动罗星象黒白分明列雁行何必巴陵寻橘叟更须柯斧遇仙郎此中便可为賔主一局输赢未易量洪武十五年三月十日金华胡翰又张希真跋云蓬莱仙奕图卷乃龙阳子湖湘冷君所作君武陵人名起敬龙阳则其号也中统初同邢防刘秉忠仲晦少从沙门海云书无不读尤防于易及邵氏经世书天文地理律厯以至众技多通之至元间秉忠入拜太保参预中书省事君乃弃释业儒从游于霅川与故宋司户防军赵孟頫子昻于四明史卫王弥逺府覩唐李思训将军之画倾然发之胸臆而遂效之不月余其山水人物窠石等无异将军之笔其笔法傅采与将军尤加细神品幻出由此以丹青鸣于当时淮阳遇异人授中黄太丹出示平叔悟真之指頴然而悟如已作之至正间则百数嵗矣其緑髪童顔如方壮不惑之年时值红巾之暴君避于金陵日以济人利物方药如神天朝维新君有画鹤之诬隠壁仙逝则君之墨本絶迹未甞见矣此卷乃至元六年五月五日为予作也吾珍藏若连城之璧未曽轻与人看予将访冷君于十洲三岛恐后人不知冷君胸中邱壑三昧之笔不识其竒仙异笔混之凢流故识此特奉遗元老太师淇国邱公览此卷则神清气爽飘然意在蓬瀛之中也幸珍袭之且以为后防云时永乐壬辰孟春三月三丰遯老书又张鳯翼题云蓬莱之山在溟渤方丈瀛州鼎足立上与蜃气分有无下与蛟宫同出没欲往寻之风引船由来此山与世隔秦皇空见巨鱼来汉帝徒观大人迹何如狂生得神游六尺生绡见仙奕仙人对奕谁为传能传仙奕人亦仙仙本无心尔何苦纵横局上犹纷然却怪手谈谈不歇那知坐隠隠谁边樵客旁观亦难老斧柯欲烂无昏晓垂杨不雕舞青鸾红莲长芳覆瑶草蟠桃已实桂女携桃花落地芝童扫龙阳冷君紫府卿玉皇香案标香名偶然兴发欲玩世遨游赤县投帝庭三丰张老欣相得倾葢清都心莫逆为言莱俱旧游因之绎思挥彩笔倐忽变幻殊景収分明五城十二楼龙阳隠壁作蝉蜕三丰遯老从此逝白云黄鹤相后先独留仙迹人间世晴展玩开心顔鼎湖龙髯不用攀我将持为长命箓身骖青龙叩天闗前邀冷君一执手后呼张老笑拍肩锦囊盛之悬肘后何用十万矜腰纒长洲张鳯翼诸跋中押缝有印川意斋二印又玉兰堂半印又半印二惟存印字意字可识卷髙八寸广二尺九寸八分
　　御笔题籖籖上有乾隆宸翰一玺
　　明徐贲仿巨然惠崇二家笔意一卷【上等剑一】素笺本墨画款识云洪武乙亥端阳东海徐贲写下有北郭防文一印卷前有学庵一印拖尾呉寛跋云国初徐防文此卷笔法清劲墨色淋漓溪山防窱竹木沉森览之如入宗生之室抚琴动操当令众山俱响观其命意创境乃似规仿巨然崇二家故于平时之作不同信可宝爱也治甲辰冬延陵吴寛又文徴明题云山江欝岧嶤湖水清且深顾兹山水间适可谐中心素波浩无际灌木敷髙隂俯仰良已嘉悠然缓重襟白云互舒敛游鳞或浮沉况此有深契逍遥弄鸣琴鸣琴激清风时复申讴吟所乐自有在匪为轻华簮正徳辛巳夏六月既望长洲文徴明卷髙七寸四分广三丈三尺六寸七分引首
　　御题髙山流水四大字有乾隆宸翰一玺
　　御笔题籖籖上有乾隆宸翰一玺
　　明王绂万竹秋深图一卷【上等号一】
