<!-- { "loadSidebar": true } -->
　　宣徳笺本墨画款识云嘉靖己酉夏四月长洲钱谷叔宝写下有除夕生钱谷私印二印引首顾可久书芙蓉湖赠别五大字款云洞阳顾可久书拖尾可久又序云余缔烟友华子补庵以户部尚书郎曺乞疏改署于南都天官卿爱贤也初难之至再乃得请卒改南京兵部尚书车驾司主事嘉靖己酉夏四月将之任造余谓余曰吾辱子道气之交久矣何以规我将置之座右以朝夕省焉余曰子得之矣子得之矣余复何言规哉夫古今恒言皆谓仕为畏途常有行路难咏叹仕直行义逹道焉耳矣曷畏曷难乎而世之故则竞夸毗懐忌嫉于是乎有巷伯之歌巧言何人斯之赋作矣然则途不足畏乎路不亦难乎居此有道吾惟见夫处心恬淡游神元漠者斯徳全而物莫之猜是故其言足以兴其黙足以容庄周氏之论士也是已周之言曰不刻意而髙无功名而治无江海而闲淡然无欲而众美从之矣又曰圣人休休焉则平易矣平易则恬淡矣平易恬淡则忧患不能入邪气不能袭余闲居久矣渊然思过穆然闻道矣夫以子之博学宏深出辞沈蔚声闻士林间籍籍先是冡宰渔石公雅重之尝欲调寘铨曹矣子乃上书辞谢兹奉职户曹防酤江州风清絶而又以其余访古迹懐贤风舂容大章寂寥短篇意气冲如也泊如也名誉滋哉方将峻陟矣子又避华就闲夫当纷纭旅进之时而顾超然退处是则恬淡之道也已恬淡则物何能累物何能累则人何能非执是以徃固将莫与争能争功矣余固曰子得之矣子得之矣焉用规为子又谓余曰吾将遄王程竣官事从子游于梁溪之上翺翔于菰川之圃钓鲜弋飞挥弦赋诗纵志于物外徜徉于无为已矣余曰子何言之遽也夫恬淡之时义大矣哉天地之道圣人之徳也匪伊缮性亦越化子具是道矣盍亦振斯徳之风乎荘周氏又尝言之矣曰古之治道者以恬飬知生而无以知为也谓之以知飬恬知与恬交相飬而和理出其性矣古之人在混芒之中与一世而得澹漠焉当是时也隂阳和静神不扰四时得节万物不伤羣生不夭盖言恬淡之逹于治理之元也余亦尝浅言其防夫恬淡则心无欲心无欲则亷静生亷静生则市无争利朝无争名而百僚将师师矣百僚师师而治道兴焉此举一隅而可以反荘周氏之三隅也子尚其朂诸夫语大功立大名礼君臣正上下为治而已矣此朝廷之士也就薮泽处闲旷避世独得无为而已矣此江海之士也子朝廷之士也恶可与语江海之士乎子其宁乃心从乃事宦成矣名立矣余将招子隐焉子不以余言为迂也而谓余之言可以规矣乃命书之爰序其语以为别赠嘉靖念八年嵗次己酉夏四月洞阳山人顾可久书前署赠别华子补庵改官南都驾部之任序十五字又莫同芙蓉湖赠别赋前署云补庵华子由户部主政乞改南得兵之车驾常所徃来者饯于芙蓉湖上咸有赠言同与补庵少同道业相知既深申以婚姻乃为赠之赋曰己酉孟夏时良日舒补庵华子囊琴束书戒仆命吏属聨舻循南塘之涴演遂容与于蓉湖眷盼里邑将趋南都昵交懿戚耆耄学徒饯于湖曲熈熈于于维时滛霖始霁麦风防和五两髙举百丈斜拖壶觞爼豆杂沓骈罗客有举酒而属华子者曰别无异绪人恒壹欝子独怡然若有所得岂以畴昔燕呉千里劳劳遐征歩月看云摇摇心旌岿防南都吾邦乃辅近切一身如肱与股无羁旅之苦而有安土之乐如判乡郡如处斋阁为子溢喜出我私度敢以为贺余曰去逺即近常情所歆华子宁私家之徇而不虞官箴乎客曰南都佳丽江左风流夷途通川行者愿游货集物产居者愿留官府如神仙宇如邱一觞一咏吊古寻幽匪屈吾性职亦可修无九陌之软红而有六街之流水释厚居之狐貉而易适体之苎枲水土能袭天时顺履吾意华子将安之以是为贺谁云不宜余曰此爱之者欲啬其身非知之者能得其真也客曰附炎逺凉躁进忘退今古一辙颠仆不悔华子岂不知巍科重望峻秩旋至乃慕南都之清旷离要津而甘防地是其闻悟夙超冲虚不昧宁为辙免岂蹈玉碎未居茒屋茂林之下而深江湖山薮之志进退从容可无颠仆之累斯不足为华子贺乎余曰是説也华子知之吾与子亦知之固可贺矣未知华子之守身不移应物无滞好古而能与俗谐徳懋而才雄能济其识触物得情其学中闳外肆不屑于为我不忘乎物利顾乃愒日玩嵗而茍位以自庇好逸恶劳而择便以任智哉迩者政初成清声四被朝着之上咸曰人瑞人不能舎焉能自弃乃其累疏乞南至意攸系殆以开基之始钟山定位刍粟所供亿算万计储胥飞挽江河淮泗根本已裕终古无暨爰及北狩两都对峙耀兵训武万乘千骑威行沙漠遗虏深避永息烽燧聨络腹臂华子之辞铨衡而任钱谷凡地官之政悉入簿録宜发宜敛孰盈孰缩西北运艰何以续之东南民匮何以足之所以筹之胸臆见之忠告者亦既熟矣南入夏官则欲知开创之际兵力所以雄强边防所以固宻才艺何以训练衣粮何以存恤马畜于民政复旧日舩驾于军料絶掊尅本兵之要大小毕举节制之法讲求无失欲使南之赋不惟足以给边而府库亦实北之兵不惟足以防边而奸宄亦息然则无事握算不履戎行我用则行我藏则藏行义随时出其所长文武之道何用不臧若夫鄙之为富强之术是恶夫人之不善用耳兵食之足圣训非不重也华子之歴南北者盖欲权其兼济之宜而博究兵食之原施诸职守为名臣着之述作为名言耳文中王氏六世铜川立训用世子孙是传青箱之学江左朝仪后人习之业亦不堕况兹大政举世尊信传为世业以佐盛运则用之不尽矣功岂浅近哉华在江左无忝王谢韶朗惠康聨镳并驾是则重可贺也噫明哲保身宜家庇族鄙夫昧此多同君子所见为独吾子将别言若胶固惟欲知退而逺辱则华子生平所飬不有负乎华子怡怡如初客乃唯唯而晤乱曰蓉湖之水何防瀁兮芙蓉未化叶穰穰兮在彼中流鼔兰桨兮棹歌既发何惘兮出处有定不可强兮曰彼先哲吾可仰兮临风躇蹰起遐想兮迂泉居士莫同书于泾南之老农居卷髙九寸五兮广三尺明王谷祥冩生一卷【上等姜一】
　　素笺本墨画无款每幅有酉室一印别幅书题句凡四幅第一幅牡丹谷祥自题云雕槛特藏春瑶台倚太真香车倾一顾惊动洛阳尘糓祥下有王禄之印一印又袁袠题云牡丹夸异种第一玉楼春艳色应难比唯应似玉人横塘袁袠题第二幅桃花自题云佳人半醉后玉脸防生酡婀娜春风里销魂可奈何糓祥下有王禄之印一印又袁袠题云桃花烂朝霞疑是武陵下春来古渡头岂无问津者横塘居士第三幅荷花自题云玉貌本来防新装不爱浓秋风罗袖薄飘飏若为容糓祥下有禄之考功氏二印又袁袠诗云檀心含艳紫粉额晕轻黄莫以荣衰故终朝只向阳横塘农者第四幅梅花自题云六出吐竒葩风清香自逺树如天竺林人在瑶华馆糓祥下有王禄之印一印又袁袠诗云熟梅淫雨后炎湿好楼居薝卜花开处浓香暑气除横塘生幅髙七寸三分广八寸一分按第三幅画荷花后袁袠诗似题葵花作第四幅梅花后袁袠诗似题薝卜花作意原有葵花薝卜二画佚去后人装潢时误以此二诗装于荷梅二幅后而当时袁袠题荷梅二诗则又佚去也
　　明谢时臣山水一卷【上等海一】
　　素笺本墨画款识云辛亥夏日谢时臣冩下有樗仙子一印引首有文彭书间适二大字款署文彭拖尾彭又题云五月官衙乐事多緑隂庭院午风和茶烹雪乳新罗岕砚洗青花旧斧柯翠竹露梢舒叶文鱼依藻泳清波一枰棋了人初散小小宣炉爇水磨仲夏新晴事事宜定罏香爇海南竒闲临淳化羲之帖细读开元杜甫诗石鼎飕飗时鬭茗楷枰剥啄试围棋新篁脱粉芭蕉緑不怕星星两鬓丝破屋萧萧一事无午窻睡起客来疎空庭日转清阴寂修竹风轻翠影虚笔砚精良开几案云天缥缈净阶阶此生莫谓儒冠悮养得闲身读道书三桥文彭卷髙七寸八分广三尺九寸三分
　　明陆治芦雁冩生一卷【上等咸一】
　　素笺本着色画款识云隆庆戊辰春日包山陆治作引首袁福徴书芦花雁影四大字款云甲辰进士八十翁袁福徴题拖尾福徴又题云浪激滩寒见白沙烟收湖濶尽芦花何来雁字秋空满逐队羣飞向水洼日落霞明声乱唳月明江静影交加渔翁切莫相惊恐一任相呼双翮遐云间袁福徴题卷髙八寸二分广九尺二寸三分
　　明项圣谟松风图一卷【上等河一】
　　宣徳笺本墨画款署项圣谟引首谭端书松乃雄风四大字款云谭贞默题易庵项翁笔拖尾又自题云松己具雄骨风复雄其雄雄风一振始雌风四面攻我登峯顶望八面皆玲珑鳞甲多生动掀髯竞欲翀响如涛撼激云翠入洪蒙观彼矫矫势后羿无彊弓上帝怒其肆殷雷布逺空我笔能降伏图来寸楮中墨气可吞象毕竟不言功功归夫天地容得老诗翁崇祯十有四年春归第二日题于朗云堂易庵项圣谟卷髙四寸三分广二尺九寸六分
　　明孙克文窻清供图一卷【上等淡一】
