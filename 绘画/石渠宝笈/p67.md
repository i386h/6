<!-- { "loadSidebar": true } -->
　　素牋本墨画后别幅欵题云尚书府中松十抱直气贞心不知老闗中土厚根柢壮千年间生地之宝上防云汉不屈身世间草木斯为表用之擎天天久恃用之柱国国永保伐柯击奸拟段笏摘叶指佞比尧草朝廷何可一日无百不为多一非少凌霜傲雪古色存苍苍直与秋天杳孔明庙前有老柏此物亦自因人好大观直谓古今同时固难同贵同道金花玉苓仙所食只在长生不在饱须公采啖三万斛四海苍生期夀考治戊午人日写大夫松并赋长句奉祝柱国三原司马公八十初度长洲沈周引首有文征明篆书上夀之征四大字
　　明仇英晴江春色图一卷【次等来一】
　　素绢本着色画欵云仇英制拖尾有钱谦益题句一陈继儒跋一甯士祯记语一
　　明徐渭冩生一卷【次等暑一】
　　素钱本墨画凡十一段第一段题云牡丹须緑叶春早叶难多莫道扶持少春王捧绛罗第二段题云一斗湖光不放寛却看纸上定波澜犀盘黒尽浑无捧出茒山女道冠第三段题云菊花自古只黄花改様连年渐渐差不是老夫嫌冷淡敢将红粉向侬搽第四段题云兰与竹相并非闗调本同氤氲香不逺聊为引清风第五段题云虢姨骑马去朝天淡扫蛾眉真可怜不信马头毬两串也如枝上粉团团第六段题云叶须犀甲厚花放鹤头丹歳暮饶冰雪朱顔不改观第七段题云老夫一扫秋园卉六片尖尖雪色流用尽邢州沙万斛未便啄出此搔头第八段题云五寸瑚珠一囊东风吹老海橊黄宵来酒渇真无奈换取金刀劈玉浆第九段题云湘水拂镜明江波蹙鲜滑湘君少侍儿烦侬步罗袜第十段题云青鸾五尺尾一半入青霄老眼摩挲看方知是竹梢第十一段题云从来不见梅花谱信手拈来自有神不信试看千万树东风吹着便成春欵云青藤道人徐渭画并题
　　明莫是龙湖山佳趣图一卷【次等往一】
　　宣德牋本着色画欵识云丁丑夏五月莫是龙画引首王曜升书怀抱湖山四大字
　　明沈士充雪景山水一卷【次等秋一】
　　素牋本淡着色画欵识云己巳闰月写于红蕉馆沈士充拖尾有陈继儒题句
　　明张复秋山行旅图一卷【次等收一】
　　素绢本着色画欵识云万厯辛丑秋九月呉都张复制引首詹濓书秋山行旅图五大字无名氏
　　画卷上等
　　宋人写梅花诗意一卷【上等天一】
　　宋牋本墨画凡九段每段书古人咏梅诗二句第一段云枝横却月观花绕凌风台何水部第二段云为君援笔赋梅花未害广平心似铁宋广平第三段云巡檐索共梅花笑冷蘂疎枝半不禁杜工部第四段云疎影横斜水清浅暗香浮动月黄昏林和靖第五段云独立晩风香满防无人同咏一枝春黄山谷第六段云多情立马待黄昏残雪消迟月出早苏东坡第七段云清香浸砚水寒影伴疎灯张宛邱第八段云醉中忘却头边雪斜插一枝归竹篱陈简斋第九段云叮咛説与水边人从今日报花消息曾茶山卷末有岐山鼎印敬宗书癖二印卷中幅押缝有画禅二印拖尾胡俨跋云梅花图一卷自何逊至曾茶山九人童仆六人野老一人马一骑梅六株又缾而簮抱花枝者三笔法清润人物花树各臻其妙不知何人所画要之非俗笔也观其于逊则写其风神萧散对花傍徨之意于子美则写其睽离防合巡檐索笑喜动须眉之状于和靖则写其疎影暗香初月浅水唫咏之情于山谷则写其超然独立临风凝伫之思于东坡则当雪月初霁之时写其立马待黄昏之兴于张宛邱则当屏围隠几寒影书灯之夕写其主仆倦寐之容于陈简斋则插花倾欹得其醉中之态于曾茶山指顾盼语得其叮咛之意独宋广平展卷题赋画史固得之矣而题识者乃冒以后人之诗非也昔秦太虚卧病观辋川图怳然若与摩诣度华子冈泊文杏馆过白石滩转辛夷隖抵漆园幅巾杖屦碁奕茗饮赋诗以自娯遂忘物累数日而疾瘳余病起侍郎杨公持此卷求题余展观之襟怀洒然如在诸公杖屦笔砚间不自知其情之适而意之畅也太虚之言不吾妄矣故并识之胡俨跋前署梅花图跋四字又杨荣跋云右梅花人物一卷葢摹写昔贤尝于梅有所赋咏者因取其诗中佳句拟其意度探其兴趣与夫观逰吟啸之容玩赏酣醉之态笔意精妙非近世画家可及今刑部侍郎杨宗朂所藏来徴予言以识之夫梅乃花之清洁者古今之人所以酷好诚以其幽雅淡素有足尚焉且非惟酷好之又见之吟咏以仿佛其风韵后之人读其诗犹可以歆慕其人至于此图则于梅之标格诗之意趣以至昔贤之状貌皆可以一目而得之宜夫宗朂爱之不啻拱璧之重矣予既展翫不已遂书此以归之翰林学士奉政大夫兼右春坊右庶子建安杨荣书又杨士竒跋云右梅花图葢取古诗自何逊而下九人其赋咏之精者而状写之皆臻其妙古今赋咏之精不止此亦概见其意耳葢髙韵絶俗者之所为而非寻常画史可及也今藏于秋官侍郎杨君宗朂宗朂宝之如拱璧政务之暇展玩吟讽愈久而愈不厌岂惬乎其心又有出于状写赋咏之外者欤士君子观物有以契乎已则有以惬乎心宗朂发身贤科同廿八人者受上命进学于禁中而首被峻擢佐治邦宪譬之众卉独先阳和而皦然清白之操凌厉冰雪其所遇及其所志皆有相契于此者矣夫状写不若赋咏之得其深也赋咏不若志之相契者所得又深也状写之妙得其神赋咏之精得其韵尚志者之相契得乎其徳也宗朂之惬于斯也岂非有出乎二者之外哉岂不有契于余言者哉间示此卷为题于后庐陵杨士竒书又金幼孜跋云李伯时以白描冠絶当时后人莫之能及此卷以梅华为主取六朝唐宋诸贤咏梅之诗摘二句并写其人与梅为一段其笔力精妙天机入神非惟得其衣冠形态之似而其神气意趣吟啸自适之状莫不毕备吁何其至哉然亦不知其为何人之笔要之伯时之流亚欤此葢刑部侍郎杨君宗朂所藏以属予题杨君清雅脩洁其所好尚者意必有在虽然画之工拙不足论也有若何水部宋广平苏文忠黄鲁直诸贤之休声伟烈照耀简册千载之下犹能使人歆羡而企慕之不忘则吾杨君之所好尚者其在于此乎诗曰髙山仰止景行行止杨君尚益努力以先达自期待则他日所至固未可量也展卷三叹遂书以归之永乐十七年歳己亥秋八月下澣翰林学士奉议大夫兼右春坊谕徳兼脩国史临江金幼孜跋又曾棨题云吾观此画真絶竒寒梅数株花几枝就中人物知为谁标格尽与梅相宜飘飘水部长且颀意态萧散丰神怡凌风却月高巍巍枝横花绕纷葳防广平宋公冰雪姿铁石心肠软媚词当时作赋人共推落笔便觉烟云垂杜陵老翁唐拾遗珠玉锦绣森肝脾巡檐对花欲步迟掀髯一笑同襟期逋仙徘徊野水湄清兴未许他人知水边新月横蛾眉暗香疎影何离离黄家太史工赋诗雕琢造化穷端倪临风独立伟令仪衣袂似有香风吹东坡先生百世师文章彪炳声光驰花边待月立水涯宝马不控黄金羁宛邱隠几当屛帷敲推未穏宵漏移寒香霏霏落砚池童子假寐形容疲颍川爱花杯自持起舞屡向花间嬉醉来插花归竹篱但觉长袖风披披武城公子心事夷清兴翩翩同浴沂丁宁指顾嘱此儿消息日报无乖睽异哉此画谁所为笔迹不减李伯时辱公索题空叹欷如此神妙焉能窥愧无幼妇与色丝为公洒墨徒淋漓请公珍藏当宝之幸勿示人人朶頥予友少司冦呉兴杨公以此卷示予索题予玩赏不忍释手因赋长句并识末简云时永乐己亥冬十月朔翰林侍读学士庐陵曾棨识又王英跋云世称季公麟白描杨补之画梅其艺各造神妙而未有能兼之者也今观刑部侍郎杨公宗朂所藏梅花图并画昔贤好梅而有所赋咏者意度标格迥出尘俗公麟补之之法兼而有之葢信乎其难得者矣夫人之所好不同志于富贵功名者所嗜惟珠玉珍宝而清脩雅洁之士则志不在彼每寓意于山林草木之可爱者以怡悦其情性若梅之清絶昔人所以好之者是也公既贵且显矣而他无所玩所居多种松竹与梅其来北京也地无梅乃时展玩此图而吟咏焉其意葢笃好于梅而不能忘非所谓清脩雅洁者耶余尝与公同逰词垣相知甚久今属余题兹图之后既嘉画之精妙又喜公之志有异于人也遂为之书永乐十七年冬十月朔翰林侍讲兼脩国史临川王英书又邹辑题云昔人多咏梅花句好事谁此画图作赋未应同水部巡檐何用讶林逋疎灯澹月清吟苦老树寒枝瘦影孤却笑鬓边斜插处不知霜雪满头颅翰林侍讲邹缉为侍郎杨君宗朂题又周述跋云刑部侍郎呉兴杨公宗朂家藏梅花图及何逊以下诸贤像并所赋诗各取其一韵题于上而通为一卷笔精艺絶世罕能及然虽未知为何人之笔要非俗工所能也杨公以扈从来北京则载与俱行北京地素无梅而心窃好之故每于其暇时则取而阅焉怳然若与诸贤优防赋咏于其间不自知其意之适而神之畅也宜乎爱慕之不能忘夫梅贞静芳洁物之清絶者也惟操尚洁清志慕澹泊者能好之然而古今所好仅此数人焉独其间宋公广平苏公子瞻以文章事业显闻于人其可谓无愧于所好者矣杨公学问闳伟操行清洁而职跻要显其所赋咏视二公为尤多则其勲名事业殆将与之同焉岂非诗之所谓惟其有之是以似之者欤若夫骚人逸士晦处于荒寂之乡畱意于植物之表而自以为甚足者岂杨公之志哉予素知公者因观此图而识其后使凡有求之者视其所好可以知其为人矣永乐十七年己亥冬十二月廿四日赐进士及第翰林侍读吉郡周述书前署书梅花图后五字又陈敬宗跋云梅花世之人无智愚贵贱皆知爱之而独清标雅节之士爱之为尤笃葢以是花凌厉冰雪挺然秀发于众芳摇落之后有君子卓立自守之道焉故唐宋诸名公贤士爱而咏之者不可胜数求其诗与人称则亦不能多得若何水部宋广平杜少陵林和靖黄山谷苏东坡诸公之作葢尤足传诵者也是以善画者摸写诸公爱梅之趣而并为一图丰神清絶各极其妙可谓一时之名笔矣侍郎杨公宗朂清标雅洁之君子也逰宦两京二十余年所至皆洁脩庭宇列植嘉花美木收蓄法书名画以供清玩而于是图尤所珍爱当其展玩之际焚香赋诗真若与少陵诸公参逐上下于暗香疎影之间诚所谓洒然不凡者矣虽然昔王晋卿居贵显之位雅好图史乃作宝绘堂于私第之东以蓄其所有苏文忠公记之以为君子当寓意于物可也今杨公遭逢圣明身跻显达而于摅忠秉节之念葢将孜孜不暇而是图也特公所寓意焉尔况前人之文章徳业有足慕尚者哉予辱交于公最久而厚愿望之至者爱慕之深也永乐十八年闰正月望日翰林侍讲陈敬宗书又李时勉跋云右白描人物并梅花共一卷不知为何人之笔葢取唐宋诸贤诗中有咏梅者各摘其二句状其意态颇自精妙今刑部侍郎杨公以示余夫古人之赋咏其于山水草木花实烟云变态瓌竒伟丽之观皆取之以写夫一时之兴而画者亦不过借以寓其巧思欲见其艺之精耳若夫其勲徳之盛节行之高人所不可及者虽迹其遗躅有不能得其髣髴而况于画乎公聪明俊伟读书举进士绩学词林歴官凡若干年而为少秋官行高而徳茂其进葢未已也固宜上佐明天子于尧舜之圣措天下于泰山之安殊勲伟烈照暎史册而垂无穷而斯图者特一时玩适而已岂能畱意于此哉予与公交厚也故推公之意题而归之时永乐十八年庚子秋九月九日赐进士翰林侍读承徳郎同脩国史安成李时勉书卷高一尺五分广一丈三尺七寸
　　画卷次等
　　宋人芦鴈一卷【次等天一】
　　素绢本着色画拖尾有马琬题句一僧宗泐记语一
