<!-- { "loadSidebar": true } -->
益州名画录   宋 黄休复
    ●序
    大凡观画而神会者鲜矣，不过视其形似，其或洞达气韵，超出端倪，用笔精致，不谓之功，傅采炳缛，不谓之丽，观乎象而忘象，意先自然，始可品绘工於彀中，揖画圣于方外，有造物者思，唯是得之。江夏黄氏休复，字归本，通《春秋》学，校左氏、公、谷书，暨摭百家之说，鬻丹养亲，行达于世，恬如也。加以游心顾、陆之艺，深得厥趣。居常以魏、晋之奇踪，隋、唐之懿迹，盈缣溢帙，类而珍之。适值博雅之士款扉求见，则敞茅屋，拂榻尘，架而陈之，娱宾赏心，万虞一泯。及其僧舍道居，靡不往而玩之，环岁忘倦。盖益都多名画，富视他郡。谓唐二帝播越及诸侯作镇之秋，是时画艺之杰者，游从而来，故其标格楷模，无处不有。圣朝伐蜀之日，若升堂邑，彼廨宇、寺观，前辈名画，纤悉无圯者。迨淳化甲午岁，盗发二川，焚劫略尽，则墙壁之绘，甚乎剥庐；家秘之宝，散如决水。今可觌者，十二三焉。噫！好事者为之几郁矣。黄氏心郁久之，又能笔之书，存录之也。故自李唐乾元初至皇宋乾德岁，其间图画之尤精，取其目所击者五十八人，品以四格，离为三卷，命曰《益州名画录》。书来，谓余有陶隐居之好，恨无画之癖，首贶读之，序以见托。且曰：“画之神妙功格，往躅前范，黄氏录之详矣。至如蜀都名画之存亡，系后学之明昧，斯黄氏之志也。故其书婉而当，博而有伦，体而不乱。信夫学者得意忘象，观前贤之逸轨，然后考黄氏之四格，则思过半矣，非独鸣图画之誉于坤维者哉。时景德三年五月二十日序。
    ●卷上
    ○逸格一人
    △孙位
    孙位者，东越人也。僖宗皇帝车驾在蜀，自京入蜀，号“会稽山人”。性情疏野，襟抱超然，虽好饮酒，未尝沉酩。禅僧道士，常与往还；豪贵相请，礼有少慢，纵赠千金，难留一笔。唯好事者时得其画焉。光启年，应天寺无智禅师请画山石两堵、龙水两堵，寺门东畔，画东方天王及部从两堵。昭觉寺休梦长老请画浮沤先生松石墨竹一堵，仿润州高座寺张僧繇战胜一堵。两寺天王、部众，人鬼相杂，矛戟鼓吹，纵横驰突，交加戛击，欲有声响。鹰犬之类，皆三五笔而成。弓弦斧柄之属，并掇笔而描，如从绳而正矣。其有龙拿水汹，千状万态，势欲飞动。松石墨竹，笔精墨妙，雄壮气象，莫可记述。非天纵其能，情高格逸，其孰能与于此邪？悟达国师请於眉州福海院画行道天王、松石龙水两堵，并见存。不知其后有何所遇，改名遇矣。景朴者，蜀人也。蜀广政年，辄于应天寺门西畔画西方天王及部从两堵，以对孙遇笔。识者比之蹄涔巨浸，未万分之一焉。虑误后人。因附而正之。
    ○神格二人
    △赵公
    公者，长安人也，宝历中寓居蜀城。攻画人物，尤善佛像、天王、神鬼。初，赞皇公（李德裕）镇蜀之日，宾礼待之。自宝历、太和至开成年，公于诸寺画佛像甚多。会昌年，一例除毁，唯存大圣慈寺文殊阁下天王三堵、阁里内东方天王一堵、药师院师堂内四天王并十二神、前寺石经院天王部属，并公笔，见存。公天资神用，笔夺化权，应变无涯，罔象莫测，名高当代，时无等伦。数仞之墙，用笔最尚风神、骨气，唯公得之，六法全矣。
    △范琼
    范琼者，不知何许人也。开成年与陈皓、彭坚同时同艺，寓居蜀城。三人善画人物、佛像、天王、罗汉、鬼神。三人同手于诸寺图画佛像甚多。会昌年除毁后，余大圣慈一寺佛像得存。洎宣宗皇帝再兴佛寺，三人于圣寿寺、圣兴寺、净众寺、中兴寺，自大中至乾符，笔无暂释，图画二百余间墙壁。天王佛像、高僧经验及诸变相，名目虽同，形状一无同者。自淳化五年、咸子三年，两遇兵火，得存三寺笔踪。大圣慈南廊下药、大将和修吉龙王、鬼子母、天女五堵，谓之十七护神，北廊下石经院门两金刚、东西二方天王。中寺大悲院门上阿弥陀佛及四菩萨，院门两畔观音像、药师像，石经板上七佛、四仙人、大悲变相，大将堂两畔南北二方天王，文殊阁下北方天王及天王变相。此寺画壁，自唐至今，年纪深远，彩色故暗，重妆损者十四五矣。圣寿寺大殿释伽像、行道北方天王像、西方变相，殿上小壁水月观音，浴室院旁西方天王，大悲院八明王、西方变相，并大中年画。此寺壁画，年祀亦远，倒损者十四五矣。圣兴寺大殿东北二方天王、药师、十二神、释迦十弟子、弥勒像、大悲变相，并咸通画。其中西方一堵，甚著奇工，精妙之极也。焉刍瑟磨像两堵，设色未半，笔踪俨然，后之妙手，终莫能继。自圣寿、圣兴两寺佛僧，范琼亲描，并见存。
    ○妙格上品六人
    △陈皓（彭坚附）
    陈皓、彭坚者，不知何许人也。开成中，与范琼寓止蜀城。大中年，府主杜相公（）起净众等寺门屋。相国知三人中范琼年齿虽低，手笔称冠矣，因请陈、彭二公各画天王一堵，各令一客将伴之，以幔幕遮蔽，不令相见，欲验谁之强弱。至画告毕之日，相国与诸府寮彻其帏幕，南畔仗剑振威者，彭公笔；北畔持弓夺赫者，陈公笔。二公笔力相似，观者莫能升降。大约宗师吴道玄之笔，而傅采拂澹过之。画之六法：一曰气韵生动是也，二日骨法用笔是也，三曰应物象形是也，四曰随类赋采是也，五曰经营位置是也，六曰传移模写是也。斯之六法，名辈少该，唯此三人，俱尽其美矣。
    △张腾
    张腾者，不知何许人也。太和末年，偶止蜀川，于诸寺壁图画亦多。会昌年，除毁皆尽。大中初，佛寺再兴。于圣寿寺大殿画文殊一堵、普贤一堵、弥勒下生一堵，浴室院北对范琼画持弓北方天王一堵。大圣慈寺文殊阁下画报身如来一堵。并腾之笔，见存。
    △赵温奇
    赵温奇者，公子也。幼而颖秀，长有父风。父殁之后，於大圣慈寺文殊阁内继父之踪，画北方天王及梵王帝释大轮部属，大将堂大将部属并梵王帝释，普贤阁下南方天王，华严阁上画东西二方天王、梵王帝释。中兴寺大殿文殊、普贤及天王部众。并温奇笔，见存。
    △赵德齐
    德齐者，温奇子也。乾宁初，王蜀先主府城，精舍不严，禅室未广，遂于大圣慈寺大殿东庑起三学延祥之院，请德齐於正门西畔画南北二方天王两堵。院门旧有卢楞伽画行道高僧三堵六身，赖德齐迁移，至今获在。光化年，王蜀先主受昭宗敕，置生祠，命德齐与高道兴同手画西平王仪仗、旗纛、旌摩、车辂、法物，及朝真殿上皇姑、帝戚、后妃、嫔御百堵已来。授翰林待诏，赐紫金鱼袋。蜀光天元年戊寅岁，蜀先主殂逝，再命德齐与道兴画陵庙，鬼神人马及车辂仪仗、宫寝嫔御一百余堵。大圣慈寺竹溪院释迦十弟子并十六大罗汉，崇福禅院帝释及罗汉，崇真禅院帝释梵王，及罗汉堂文殊、普贤，皆德齐笔，见存。议者以德齐三代居蜀，一时名振，克绍祖业，荣耀何多！
    △卢楞伽
    楞伽者，京兆人也。明皇帝驻跸之日，自汴入蜀，嘉名高誉，播诸蜀川，当代名流，咸伏其妙。至德二载，起大圣慈寺。乾元初，於殿东西廊下画行道高僧数堵，颜真卿题，时称二绝。至乾宁元年，王蜀先主于寺东廊起三学院，不敢损其名画，移一堵于院门南，移一堵于门北，一堵於观音堂后，此行道僧三堵六身画，经二百五十余年，至今宛如初矣。西廊下一堵，马鸣、提婆像二躯，虽遭粉饰，犹未损其笔踪。余者重妆，皆昧前迹。蜀中诸寺，佛像甚多，会昌年皆尽毁。
    △张素卿
    道士张素卿者，简州人也。少孤贫，性好画。在川方谯国夏侯公（孜）宅多见隋唐名画。艺成之后，落拓无羁束，遂衣道士服，唯画道门尊像，豪贵之家，少得其画者。乾符中，居青城山常道观焚修。至中和元年，僖宗皇帝遣使与赐紫道士杜光庭封丈人山为希夷公。癸卯岁，素卿上表云：“五岳既已封王，丈人位居五岳之上，不可称公。”是岁敕宜改封五岳，丈人为希夷真君，素卿赐紫。素卿有老子过、流沙图、五岳朝真图、九皇图、五星图、老人星图、二十四化真人像、太无先生像。素卿於诸图画而能敏速，落锥之后，下笔如神，自始及终，更无改正。今龙兴观甚有画壁，年深皆尽颓损，余张百子堂板龛内门两畔龙虎两躯，素卿笔，见存。王蜀先主修青城山丈人观，请素卿于丈人真君殿上画五岳、四渎、十二溪女，山林、溪沼、树木、诸神及岳渎曹吏，诡怪之质，生於笔端，上殿观者无不恐惧。又于简州开元观画容成子、董仲舒、严君平、李阿、马自然、葛玄、长寿仙、黄初平、葛永贵、窦子明、左慈、苏耽十二仙君像，各写当初卖卜贾药、书符导引时真，笔踪洒落，彩画因循，当代名流，皆推画手。蜀检校太傅安公（思谦）好古博雅，唐时名画，人皆献之。黄筌、滕昌、石恪，皆在其门馆，宾礼优厚。甲寅岁十一月十一日，值蜀主诞生之辰，安公进素卿所画十二仙真形十二帧，蜀主耽玩欲赏者久，固命翰林学士礼部侍郎欧阳炯次第赞之，令翰林待诏黄居宝八分书题之。凡有醮，奏於玉局开悬供养。乾德三年，圣朝克复。吏部侍郎吕公（馀庆）镇蜀日，求古画图书，并将进呈，斯画预焉。
    ○妙格中品十人
    △辛澄
    辛澄者，不知何许人也。建中元年，大圣慈寺南畔创立僧伽和尚堂，请澄画焉。才欲援笔，有一胡人云：“仆有泗州真本。”一见甚奇，遂依样描写，及诸变相未毕，蜀城士女瞻仰仪容者侧足，将香灯供养者如驱。今已重妆损矣。普贤阁下五如来同坐一莲花，及邻壁小佛九身，阁里内如意轮菩萨，并澄之笔，见存。
    △李洪度
    洪度者，蜀人也。元和中，府主相国武公（元衡）请於大圣慈寺东廊下维摩诘堂内画帝释、梵王两堵，笙竽鼓吹，天人姿态，笔踪妍丽，时之妙手莫能偕焉。会昌前，诸寺图画亦多，除毁后余此一处。
    △左全
