<!-- { "loadSidebar": true } -->
　　予尝闻外舅存悔翁论袁先生诗可近半山而困学于此十三章期以少陵山谷然山谷律法虽严未免削刻不能无诡遇之意视少陵濶步随心未尝不范我驰驱者前辈评之矣况闲逺清丽不知可尽山谷否耶困学必有所见也且此所杂赋皆五字诗律吕和谐使气有所充岂不可造少陵之藩耶更阅全集则存悔当中的矣姑摭此以问于仲长天厯三年春正月京口陈方谨题
　　全集庆昕公乡客南屏覃思文字间视【阙】敎寂音不啻方驾过也故论议诗与文斤斤少许可独盛称吴人袁静春先生所作诗至谓清丽秀润数十年所无有元祐固已惊掉而昕出先生诗读之恨不多见而昕言已足信及来吴中先生子泰仲长与元祐相友善且已集録先生诗为若干卷刋行元祐得尽读先生诗而昕之言益信此卷先生手泽仲长宝藏者鲜于君首题直以杜拾遗黄太史并言黄从杜出其间不可分寸乱鲜于大手笔而其言如此盖自有所见今昕公为天子祠官言论重当世元祐闾巷贱士不足知先生故托昕推重先生之意于卷后而归之仲长云至顺二年龙集辛未夏四月己酉遂昌郑元祐拜手谨题
　　予不识通甫而亦不多见其诗所见者止是十三首而已然即是十三首而闲雅清专之趣已见言间虽尚论其人可也独诗乎哉东阳柳贯题
　　予生晩不识困学翁而雅善其子必明每见其论先友之能诗者吴下袁先生必在其间及客吴先生已矣获交其子仲长出先生所为诗一卷手泽尚新有困学翁跋语予于是益知必明之言信而有征诗曰虽无老成人尚有典刑是卷近之矣四明姚安道谨书
　　先生落拓不羁放情物表肆笔成章皆直写其胸中之奇春江静波秋山峻峰不足为喻也吾侪碌碌从俗浮湛与先生相去逺甚而欲强加评品正如盲人说象知其鼻谓象如杵知其牙谓象如芦菔根一语不契便成聚讼岂不发先生泉下一哂也哉元统二年七月二十八日黄溍书
　　诗曰髙山仰止景行行止每恨生晚不获亲承前辈先生论议幸于文字间时得接对文采风流之懿今观吾乡袁先生手书诗什洎鲜于困学至黄文献公诸搢绅大夫士题识如拂蒙雾而覩景星之昭粲心目俱开矣伏读再四谨书于后洪武戊寅夏五月五日诸生王燧拜题
　　吾郡通甫袁先生元大徳五年辛丑自石洞书院谢事游杭因书五言唐律十三首奉渔阳鲜于公伯机伯机时为浙东帅府都曹吟诗作字奇态横出一时南士多慕与之游故通甫亦以诗求正越明年壬寅伯机北还得官太常典簿以殁又四年丙午通甫亦捐世矣迨后二十五载通甫之子仲长出示浙江儒学提举龚璛子敬礼部尚书致仕干文传寿道集贤学士贡文靖公奎仲章江浙儒学提举郑元祐明徳翰林待制栁贯道传侍讲学士黄文献公溍晋卿暨子敬之壻陈方子贞四明姚安道师徳各有题识入国朝洪武中吾郡赠太子賔客王文靖公燧汝玉复书于卷后以致景仰之意今年正统戊午通甫五世孙刑部检校以凝复求予题呜呼吾郡素称士大夫渊薮世变相仍故家子孙能嗣守先业者鲜矣通甫手书诸诗在元大徳间距今一百四十年矣是非子孙之贤其能保藏而不失坠也哉虽然犹有进者诗曰孝思维则通甫之学之徳困学以杜拾遗期之龚子敬叙其诗谓得性情之正墙东谓其嗜欲之机浅是皆后人所当勉焉者也敢以是复诸检校其鉴兹哉嘉议大夫都察院左副都御史海虞吴讷敏徳识
　　寛少喜考论吴中前辈尝阅元黄文献公文集载袁静春先生墓志知其为吴人而尤以不得见其子孙为恨他日社学师袁以昭氏过予谈及其家世则静春乃其五世祖也又明日挟静春所寄鲜于太常游钱唐杂诗来示于是静春之子孙既得见之又得见其手迹而诗有怀吴中钱徳钧以下诸友之作又因得见前辈数人于一日间为欣幸久之吴寛
　　吾子行小篆杜诗诸帖
　　碧山学士焚银鱼白马却走身岩居古人已用三冬足年少今开万卷余晴云满户倾葢秋水浮阶溜决渠富贵必从勤苦得男儿须读五车书
　　吴人钱翼之与仆交游数载每欲得篆字而不言仆谓好事若此岂可无片纸为相赠意今日雨作賔朋不来因染笔写杜诗一首字不甚好然其意则颇有拙处姑且充数俟他日心宇清泰别作一纸未害也大徳庚子正月廿有六日赵郡吾衍书
　　招雨师文
　　大徳三年夏六月天旱不雨民以为忧且祠祷多不应文士吾衍呼雨师而告之为之文而焚之曰穹宇之分奠兮以溷以清嘘以为炀兮吹之以泠爰施降之序兮下上以宁旁礴之有所或冷兮皇览告余以不成惟兹夏之亢盛兮草木暵以早零曷有渰之不沛兮火腾辔兮輘兢望凯风之靡至兮嘑萍翳兮弗兴魃倡披以驰骛兮吾有哀夫民之惩大荒之畺兮爞后土之隂精恐暍死之骈道兮蔓天造之忠贞刍灵鳞兮齐以盛神之俫兮雷为霆欵帝阬兮复俫下庶九有兮民惟正圉赤魃兮山以围风尔驾兮云尔旗泽下兮万福厘陈吾辞兮具鉴兹
　　桃花雨乐府一章寄翼之
　　秦源春梦阳台晚风散惊红作秋苑闲阴碧树摇暖云茸苔罗水香氤氲蝶飞不湿烟锦路吴娥怨澁鸾堦步参差海羽双燕来依微右舞潇湘回
　　古诗一首送翼之回吴
　　游子动归思江南起秋声我亦当此时相送难为情交朋尚如斯况尔怀父兄三吴亦邻邦一水非逺程君还姑苏台我留凤凰城两地各相望驰心互奔倾流光若颓波彼此即寓萍浮世苦离散辗转百虑萦何能慰余怀握手徒营营
　　次韵谢钱翼之
　　笔翰西台妙文章五凤楼美才须比玉直道岂如钩吴苑辞春色江风散旅愁吾庐正萧飒二仲得羊求
　　菌耳徧沃野
　　菌耳徧沃野琼芝亦芬芳羣阴掩其茨谁复知尔良我愿得此草移根植崇冈间攀紫金挹露晞朝阳服食换緑髓轻举过紫皇招携三辰游与之同辉光
　　与邻寓人隔屋对月夜话
　　御寇连墙屋神交得谢瞻【谢有隔屋夜话事】偶逢吾所契共语月当檐微禄终何补良才尚此淹凭君纵论未怪发幽潜
　　右故人吾子行手迹十二纸皆前后得之于书夹所藏复恐散落集而存之其为人见石塘胡先生所为墓铭兹不书后三十年为至元五年己卯九月九日江邨民钱良右识
　　吾子行文铭【附録】　　　　金华胡长孺譔
　　吾衍字子行太末人大父为太学生留弗归遂家钱唐子行工篆书通声音律吕之学读太经号贞白处士慕李长吉诗乐府效其体为之气韵辄与相似性旷放有髙不仕之节自比张志和郭忠恕玩防一世遇人巧宦善富如虫蛆臭腐将噬染已其所厌弃者诣门请谒从楼上遥与语吾出有间矣顾弹琴吹洞箫抚弄如意不辍求室委室敎小学常数十人未成童坐之楼下与客对谈笑喧楼上下羣童一是肃安好讥刺轻侮诗人文学士独盛称杭仇仁近婺胡牧仲汲仲至谓百年止有其著述有尚书要畧晋文春秋楚史梼杌说文续释道书援神契卦间气中编等书初子行年四十未娶所知宛丘赵天锡为买酒家孤女为妾女尝妻人年饥弃归母与后夫匿弗言辄去之太末妾为子行产子数日死留五年当至大四年秋故夫微知妻处讼之逮母母来子行所又逮后夫后夫复舍于子行因伪楮币事觉捕得言主人子行固弗知逻卒辱子行南行数百步録事张景亮识子行叱逻曰是不知情者摄之何为即解纵遣归腊月未尽二日甲午子行持诗一章暨縚缁笠以诣仁近别值晨出家留诗还縚笠子行去不知所之其诗曰西泠西畔断桥边意将从灵均于斯明年三月辛酉卫天隠以六壬筮之得亥子丑顺流象曰嵗子月巳旬寅斯首亥为水乡巳墓在丑惟子与丑无禄霣虚墓非其藏尸沉江湖是生戊辰土为宰制土弗胜水家絶身弃此其骨朽渊泥九十日矣与诗合西湖多宝院主僧可权从子行学诗闻其定死哭甚哀为琬良石镌碣院后与浮屠师遗塔相望曰皆吾师请长孺铭庶几子行有后世名其铭曰生不渎死不辱贞哉白余自至元元贞间客杭得交子行父虽齿在余先甚欵密也予往来于杭有年间归吴门每承以诗或书尺见寄今犹有存者其过山村翁诀别之诗按胡汲仲先生冢铭廼至大四年也越三十一年为至正改元始见其手迹于卢山甫家感悼之余为作七言一首以附于后亦挽之之意云时余六十又四良右
　　无家人拟地行仙自号青霞小洞天爱竹每留縁郭寺吹箫时泛过湖船诗魂渺渺波摇月篆脚垂垂雨在川老我犹能见遗墨可堪回首断桥边
　　李士临右军帖
　　员峤真逸　拟晋山房　河东李倜士章至大己酉七月晦日书于延平员峤真逸
　　李公无帖不临可谓好学也已仆亦好书者无暇临古帖但美士耳子昻
　　拟晋斋临帖用笔圆活精到其勤笃可为世法余每见愧悚不已自恨昏惰无此功夫耳黄石翁
　　临古人书多苦局促鲜能得其韵趣余素闻李公善书今观此帖诚得逸少笔意无愧前人也【阙】衮
　　士天资髙迈风神秀朗宜其笔墨超然蜀郡虞集右集贤侍读学士李公士手临晋王右军明府等帖真迹一卷士名倜河东太原人好学尚气劬神苦思务求博洽而后已故其游戏笔墨皆超悟不羣此卷虽临仿古人而清新婉丽自有一种风度是可珍也泰定四年七月壬辰吴郡陆友仁书
　　今人临帖自松雪翁后便到员峤真逸谓皆有晋人风裁此卷又薛道祖与米老书者宝晋之流世岂无斯人仙游去已矣兴怀感悼钱良右敬题
　　余幼时每见士公与先君议论谈笑使人敬服不已其文章政事为当世之所推重人但知公之能书而不知公之为人者有不在于此东昌髙晋
　　繄游艺拟晋氏河东李后十年笔墨仙兹其传弋阳李瓒
　　员峤作画息斋伯仲间其临摹又颉颃于松雪困学二老斯时有三君子而能追及之可谓难矣员峤至今存虽独步可也翰墨特其余事至于立身宦途而志趣常超于物表此吾所以起敬者也至顺辛未仲春望日后学黄公望
　　龙跳虎卧世淑忒繄其古心员峤真逸李升
　　论书至于孙过庭姜白石尽善尽美矣他皆未足为评也姜谓临书多得其笔意而失其位置今再观员峤所临兼无位置之失非其胸中熟于二家之论恐未易致也良右题
　　公在延平日政事之余留意翰墨间故临帖为最多此卷又其精妙者亦何憾于古人耶吴兴赵雍题
　　余昔侍李学士见其作书多喜矮桌执笔甚髙临帖亦然其精熟如此非拘拘摹仿者比宜其遗墨若斯之妙也鄱阳张昕子东
　　钱翼之书四体千文
　　余壻张性之久言作四体千文未暇也连日不及无以遣兴遂为引墨虽妙不及古人或后予生者庶亦知字之源委也至元二年三月下旬苏人钱良右翼之记吴郡翼之钱君书法为明时名重四方者也此卷千文备四体之精妙性之张君携至东阳因得以观至元丁丑二月望日浮光王都中敬题
