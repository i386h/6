<!-- { "loadSidebar": true } -->
　　甓社湖中有明月淮南草木借光辉故应剖蚌登王室不若行沙弄夕霏右奉呈外舅孙莘老
　　小黠大痴螳捕蝉有余不足怜蚿退食归来北窻梦一江春月趂渔船
　　桃李无言一再风黄鹂惟见緑匆匆人言九事八为律倘有江船吾欲东右归自门下后省卧酺池寺书堂革顷与德麟游闻元祐诸公言行之绪余及兹朅来临漳路钤赵昌叔相与欵厚因出示山谷道人与其先府丹阳君往来书帖及诗词想见前修风流余韵而贵公子乐善喜文之髙致也丹阳君徳麟之兄而昌叔德麟犹子也然则好事喜宾客盖有家范云温革叔皮父光风转蕙泛崇兰些此山谷先生小楷气象石湖居士题
　　汉武故事曰上起神屋以珠为帘箔玳瑁押之东坡词云银蒜押帘此山谷改压帘作押帘之自来也温叔皮字画亦苍老尝为尚书郎着碎録建袁立儒书酺池寺书堂诗云人言九事八为律立儒读主父偃传上书言九事其八事为律令一事谏伐匈奴并识卷后溪翁续得山谷题前定録等八诗小黠大痴螳捕蝉二篇居其中遗赵景道者小字送李北牖者大字余兼而有之于好古博雅不曰徒费光阴矣宝祐甲寅中秋日书
　　苏后湖诗扎帖
　　德友近在咫尺乃不相过因成小诗上呈庠上
　　十日已吹梅信风絶怜未许一尊同喜君不减习主簿媿我殊非厐德公
　　徳友求檐卜花栽戏作小诗代简庠上
　　问讯云萝小隐家剡藤醉墨半欹斜酒余落笔已殊絶发兴不须檐卜花
　　前席中席【阙】逸得非有酒余落笔之兴乎
　　门中伏惟万福妻子辄拜起居之礼必恭已行否或面留告道区区之意山中虽荒索然归金坛亦便道也倘蒙肯赐屈辱不胜至幸庠再拜
　　庠再拜上问尊夫人共惟夀体益康宁门中上下均休老媳妇辈敢拜起居山中有委万万疏示庠再拜跋周德友所藏养直帖
　　李将军之霸陵见诃于醉尉陈拾遗居射洪毕命于暴宰吏之能辱人也如此澹台子羽不至言游之室闵仲叔以口腹累安邑委而去之士之重所就也如此后湖苏公隠丹徒五召不起其于世何如也周公德友亲主县簿愿从之游文书往来委曲如求之古人未见一二也见松而知栢问兰而识蕙臭味不殊耳仆从德友丈游尚未疑观后湖之所称道令人意倾也绍兴庚辰人日建安徐诩书
　　后湖先生仙去已久残章坠稿不为六丁取去流落世间者尚或有之未有若吾德友所藏如是之多也先生少不就举老不就徴盖神仙中人非世之所能羁绁者故语带烟霞嚼松风非食烟火人所能到此尤可宝也见德友説未经散亡时其家所得词与诗与尺牍堆案盈箱迁徙十亡八九则不为世之所见何以宝而藏之者又不可胜计也伏读钦叹久之绍兴庚辰汝阴李夀臣书
　　米元章在仪眞时谒贵人于舟中见右军王略帖求以他画易之贵人不可元章因大呼据舷欲坠贵人大惊遽以与之后湖先生髙风素节照映天壤字画髙妙奕奕有晋人风气先生下世二十余年矣文章翰墨散落士大夫家独松峦居士所得尺牍甚富笔势俯仰如见其与之抵掌谈笑也叹爱之余且祝松峦谨藏之有好竒如米老者松峦得无情也邪宋黻题
　　后湖先生于吾家契好最旧仆晩生不及见之也临终之歳为叔父中黄翁语罗浮异事知其超然悟不随化俱尽矣今德友顾尚刻舟求劒何耶然德友负其所养不少见于世独置力于斯文眞能不负所知哉乾道丙戌除日借观于上饶祥符僧舍眉山苏峤
　　后湖先生以清江曲见赏于东坡今观此诗帖盖有得于东坡者东坡尝谓延州菜季子张子房皆不死岭南之人亦言东坡不死后湖眞不死矣德友久从之游恬于仕进其文气老而益健有以夫乾道戊子冬至后二日莆田陈稚书
　　跋苏养直词翰
　　慥顷尝编集本朝名士百家诗选仍为传引载其出处苏养直亦与焉庠字养直京口人初以病目自号翁后徙居丹阳之后湖更号后湖病民其父坚字伯固有诗名养直少而頴发下语辄惊人尝作清江引东坡笔之且曰此诗载太白集中谁复疑其非也乃吾宗养直所作平生不事科举安贫守道沈酣诗酒寄傲江湖间雅游故人皆一时名士徐师川尤厚善绍兴初荐于上召赴行在所丁宁敦遣养直髙卧不肯起缙绅益钦重焉养直事佛甚谨深契禅説清虚恬淡又得养生之术三年前盛夏追凉方与客对棋有衣褐者持谒云罗浮山道人江观潮未及起迎道人直就坐旁若无人养直惊愕问所从来荅曰罗浮黄真人以君不好世人之好气母已成令某持丹度公可服之袖中出一小合药黄色而膏融养直迟疑间道人曰此丹非金非石乃眞气炼成疑即且止俟有急服之出门径去俄顷不见养直以丹置佛室后与客饮醉后食密雪和龙脑一夕暴下而卒所亲记道人之言亟取丹视其坚如石磨以饮之即苏自是康强异常齿落者复生须白者再黑眼枯者更明绍兴十七年歳旦日与家人酌别且告辞隣里二日东方未明披衣曵杖出门行步如飞妻孥仅挽其衣则已逝矣黄真人者石晋时为州太守天福中弃官入罗浮山今居水帘洞人不得见养直命画工斋洁瞑想以其意为黄真人像画毕则宛然江道人也识者以为姓江而以夏来即黄真人矣以是知养直之亡岂道家所谓尸解者乎前此尽裒所为诗以属芗林向伯恭慥尝见其词翰巨轴士大夫多作跋尾慥亦题诗云元祐文章絶代无为盟主者眉山苏旧闻宗匠为诗匠今见东湖说后湖寂寞香山老居士浩荡烟波古钓徒澜翻翰墨惊人眼一段清冰在玉壶【徐师川号东湖居士】今览徳友所藏墨迹数轴因书传引附于卷后绍兴癸酉歳初伏日温陵曾慥
　　米南宫临顔书坐位帖
　　坐位帖真迹在京兆安氏尝刻以传世呉中复守永兴谓安氏石未尽笔法因再摹刻二本余家咸有之安氏子孙分析坐位帖乃剖为二此帖至仆射指下平分为两以石刻较之正居其半苏公见安师文时帖尚全尝手搨数十本书遂大进余得东坡搨本于东平王继学无毫发失真旁用眉阳苏氏及赵郡苏轼印米襄阳少年尝临之邵伯温亦云安氏析后不复见全本此卷笔法絶类米老往见乞米帖于子昻昻以重资得之心有疑而不敢言今得此帖纸色行墨絶相类遂定为米老所临无疑至治二年秋桷记
　　予归真后苏本付瓘米本付瑾以免安氏兄弟之诮清容老人识
　　米南宫书
　　宋宗室持节随州诸军事随州刺史充随州管内观察使上柱国天水郡开国公食邑六千一百户食实封一千四百戸赠开府仪同三司追封崇国公再赠司空諡孝恭墓志铭
　　翰林学士朝奉大夫知制诰兼侍讲实録修撰云骑尉赐紫金鱼袋臣郑居中撰承议郎权知淮阳军管勾学事兼管内劝农事飞骑尉赐绯鱼袋借紫臣米芾书并题盖
　　公讳世恬字静之太祖皇帝之元孙曾祖燕懿王德昭祖彰化军节度使舒国公惟忠父宣州观察使宣城侯从谨嫡母髙平郡夫人薛氏庶母永嘉郡太君李氏公以庆厯三年六月生七年赐名授太子右内率府副率皇祐二年明堂恩改右监门率府率稍迁右千牛卫将军英祖神考哲庙嗣登天极累迁右金吾卫大将军康州防御使又改迁贵州防御使上践阼追随州管内观察使崇宁元年五月十一日以疾终于睦亲第享年六十诏赠开府仪同三司追封崇国公仍赐以黝纁赠玉又勅以一品卤簿殡于城北佛舍遣太常博士呉矜軷祭于国门諡孝恭继以子令寤郊恩赠司空公恭俭孝慈出于天资始宣城侯薨才七歳哀泣摧毁若成人及长事髙平夫人昏定晨省未尝少懈夫人尤爱之髙平殁殡于佛寺公伯仲愿庐墓以终其丧宗正拘文不许公乃命子侄诉于廷神宗为之叹息褒美诏从之宗室庐墓自公始也既冠鋭意经史研精理致日夜与伯仲讲习求古人学问手録训释溢于几席宫教王慥善否臧人物一见公洒然异之乃以公进士业上焉将召试公谓所厚善曰学以为已岂忍与吾家人角一日之长而徼幸爵禄哉终不就举既失怙恃事兄嫂如父母宗子间指以为法永嘉弃养哀号擗踊水浆不入口者累日出殡普照寺庐次才数楹公苫块其间足不逾阈人以为难伯仲俱亡公长其族属内外几百口雍睦上下闺阃肃然虽见孙侄必具衣冠拊循训饬动合礼则其有丧葬婚姻力不给者必捐赀厚遗于人了无德色歳时祭享列子孙拜跪庭下至有跛倚者公曾不知倦永嘉葬卜地神冈距京城防半驿四时荐献必躬亲之晩歳以疾筋力不强视世事一不留意独嗜书史以教子孙欲人自表见于世故所延纳皆当时知名士而一门之内举进士者几十人其子令晙尝试艺中髙等问学该博孝友纯笃掌教官交荐于朝崇宁温诏且以宗子久失教养为念以其事付宰臣俾之讲议于是宫邸大辟黉宇仿太学三舍法教养宗子令晙首率子侄执经就列月书季考以行艺升内舍者一歳凡三人令戅子泰举进士中第子鋐赴试京东转运司以魁荐复试南庙擢第一联名奏籍者一子三孙集英唱第令晙以环卫入侍称谢殿陛再三人颇荣之令洧自内殿承制诣登闻乞试遂中程易文阶其他试吏亦各有闻皆公教督有素也每病少间则奉朝请无虚日虽霾风暴雨未始或渝人为言公方病廖未宜勤四体公曰宗子享厚禄且无吏责苟无病辞不能勉强趋朝纵于法寛假独不愧于心乎间命诸子取前代史抗声诵之倾耳而听一字辄悮则诘证之已则戒之曰古人之言不妄可不审谛耶凡亲旧踵门虽病应接畧无倦容闻宾客语及经籍必命子孙録之至如荐绅先生嘉言鈜议往往识于屏障间朝夕载阅讽诵不忘公之好贤乐善皆此类也世或卖婚取赀习久成俗公独愼择望族间得善士其所奉养甚薄至于供祭祀接宾客恤孤独则倒廪倾笥不吝所有惟恐不满人意公虽严而恕虽寛而栗俨然庄重人自畏爱娶邢氏封太宁郡君赠和义郡太君故太师昺之孙女也先公六年而亡男十八人长令幼太子右内率府副率次令萃赠定州观察使令致赠左屯卫大将军令右内率府副率皆亡令晙右监门卫大将军康州刺史令寤内殿承制令俌内殿崇班令绲令注故右侍禁先亡令戣东头供奉官令洧宣德郎令防西头供奉官令戅宣义郎签书安国军节度判官防公事令各右侍禁令筯右班殿直女十八人供备库副使郑仅朝奉郎知开州军州事郭伯山左侍禁马能夫东头供奉官宋昻承务郎范良右班殿直张汝明三班奉职马公彦通仕郎田有成右侍侍禁张汝能右班殿直阁门祗候郑绎三班奉职焦天任皆公壻也一在室孙男二十人子鈜宣义郎子泰将仕郎密州司户参军子鉴亡子钫子巽子履并殿直子彀子澜子殳子笈子友并奉职余未仕孙女二十二人长适东头供奉官刘绚次适右侍禁陈元发次三班奉职张由庚次三班奉职盛镗次三班奉职王苹次承务郎【阙】公南次将仕郎张章余未行曾孙男三人曾孙女四人皆幼以大观元年三月廿九日葬于河南府永安县铭曰赫赫荣公艺祖之裔能嗜于学于焉养智恭俭孝慈好贤乐施教督孙子而业于艺比比登科以儒显世人有一善亦足名家公兼有之德则无瑕铭以示后实而非夸
　　故事宗室墓志例属翰苑撰述尝观欧阳公王华阳李淇水王临川所撰殆得玉牒之五六而其蕃衍盛大一一皆然今观崇公墓志多有可书故郑太宰所作得尽制作之美噫京城括索尽籍以行独太祖诸孙号为疏逺渡江勃兴皆得奉朝请人事之不可料襄阳此卷龙跳虎卧不尽赞述太宰此文亦称合作惜与王将明蔡元长同传讫蔽其名可为叹息泰定四年四月庚辰史官袁桷书
