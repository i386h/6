<!-- { "loadSidebar": true } -->
　　张志和，字子同，会稽人。性高迈，不抱捡，自称烟波钓徒。著《玄真子》十卷，书迹狂逸，自为渔歌便画之，甚有逸思。肃宗朝官至左金吾卫、录事参军。本名龟龄，诏改之。颜鲁公与之善，陆羽等尝为食客。
　　侯莫陈厦，字重构，工山水，用意极精。
　　会稽僧道芬、郑町处士、（荥阳人。）梁洽处士、天台项容处士、青州吴恬处士，（一名玢，字建康。）已上并画山水。道芬格高，郑町淡雅，梁洽美秀，项容顽涩，吴恬险巧。恬有《画山水录》，记平生所画在绢素者，凡百馀面，传之好事。自云初梦寐，有神人指授画法。恬好为顽石，气象深险，能为云，而气象蓊格。
　　王默，师项容，风颠酒狂，画松石山水，虽乏高奇，流俗亦好。醉后以头髻取墨，抵于绢画。王默早年授笔法于台州郑广文虔。贞元末，于润州殁，举柩若空，时人皆云化去。平生大有奇事，顾著作知新亭监时，默请为海中都巡，问其意，云：“要见海中山水耳。”为职半年，解去。尔后落笔有奇趣，顾生乃其弟子耳。彦远从兄监察御史厚，与余具道此事，然余不甚觉默画有奇。
　　
