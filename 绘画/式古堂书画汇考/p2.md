<!-- { "loadSidebar": true } -->
　　右十五人中之上
　　论曰子并崔家州里颇相仿效可谓醤醎于盐氷寒于水伯道里居朝廷逺讨其迹德升之妙钟胡各采其美子真俊才门法不坠李妻衞氏自出华宗景则毫素流靡稚恭声彩遒越郗愔安石草正并驱季琰桓筋力俱骏羊欣早随子敬最得其传孔琳之声髙宋氏王僧防雄发齐代殷钧耽着爱好终得肩随此一十五人允为中之上
　　魏武帝【操】　孙皓【呉主】　衞觊【伯儒】　左子邑【名伯】　衞恒【巨山】　杜预【元凯】　王廙【世将】　张彭祖　任靖　韦昶【文休】王脩【敬仁】　张永【景初】　范懐约　呉休尚　施方泰
　　右十五人中之中
　　论曰魏帝笔墨雄赡呉主体裁绵宻伯儒兼叙草子邑分镳梁邯巨山三世元凯累叶王廙为右军之师彭祖取羲之之道任靖矫名文休题柱敬仁清举致畏逼之词张范逢时俱东南之美施呉邺下后生同年拔萃此十五人允为中之中
　　罗晖【叔景】　赵袭【元嗣】　刘舆　张昭　陆机【士衡】　朱诞王导【茂】　庾亮【元规】　王洽【敬和】　郗超【景兴】　张翼
　　康昕　宋文帝【刘义隆】　徐希秀　谢脁【晖】　刘绘陶隠居【通明名景】　王崇素
　　右十八人中之下
　　论曰叔景元嗣并称西州刘舆之笔札张昭之无懈陆机以才掩迹朱诞以偏艺流声王导则列圣推能庾亮则羣公挹巧王洽以并通诸法郗超以晩年取誉张翼善效宋帝康昕希秀孤生谢脁刘绘文宗书范近来少前陶隠居仙才翰彩拔于山谷王崇素【阙】绘靡伦篇笔传于里闾此十八人允为中之下
　　姜诩　梁宣　魏征【成】　韦秀　钟舆　向泰　羊忱　晋元帝【景文】　识道人　范【蔚宗】　宋炳　薄绍之【敬叔】　谢灵运　萧思话　齐髙帝【绍伯】　庾黔娄费元瑶　孙奉伯　王荟　羊祜【叔子】
　　右二十人下之上
　　论曰此二十人并擅毫翰动成楷则殆逼前良见希后彦允为下之上
　　杨经　诸葛融　杨潭　张炳　岑渊　张舆　王济　李夫人　刘穆之【道和】　朱龄石　庾景休　张融【思光】　褚元明　孔敬通　王籍【丈海】
　　右十五人下之中
　　论曰此十五人虽未穷字奥尽尚文情披其藂薄非无香草视其崖岸皆有润珠故遗斯纸以为世玩允为下之中衞宣　李韫　陈基　傅廷坚　张绍　隂光　韦熊【少季】　张畅　曹任　宋嘉　裴邈　羊固　傅夫人　辟闾训　谢晦　徐羡之　孔闾　顾寳光周仁皓　张欣泰　张炽　僧岳道人　法髙道人右二十三人下之下
　　论曰此二十三人皆五味一和五色一彩视其雕文非特刻鹄人人下笔宁止追向遗迹见珍余芳可折诚以驱驰并驾不待前锋而中权后殿各尽其美允为下之下
　　今以九例该此众贤犹如圃积玉炎洲聚桂其中实相推谢故有兹多品然终能振此鳞翼俱上龙门傥后之学者更随防曝云尔
　　袁昻古今书评
　　李斯书世为冠葢不易施评
　　张伯英书如武帝爱道凭虚欲仙
　　蔡邕书骨气特达爽爽有神
　　钟司徒书字有十二种意意外殊妙实亦多竒
　　王右军书字势雄强如龙跳天门虎卧鳯阁故歴代寳之永以为训
　　王僧防书如王谢子弟纵复不端正奕奕有一种风气王子敬书如河洛间少年虽有充悦而举体沓拖殊不可耐
　　羊欣书如大家婢作夫人不堪位置而举止羞涩终不似真
　　阮研书如贵胄失品次不复排突英贤
　　王仪同书如晋安帝非不处尊位而都无神明
　　殷均书如髙丽人抗浪甚有意气姿韵终乏精味徐淮南书如南冈士夫徒尚风轨不免寒乞
　　陶隠居书如呉兴小儿形状虽未长成而骨体甚是峭快
　　庾肩吾书如新亭伧父一往似见扬州人共语便音态出
　　袁崧书如深山道士见人便欲退缩
　　曹喜书如经论道士言不可絶
　　程旷平书如鸿鹄弄翅颉颃布置初云见白日
　　萧思话书如舞女低腰仙人啸树
　　李镇东书如芙蓉之出水文彩之镂金
　　桓书如快马入阵随人屈曲岂须久谱
　　皇象书如韵音绕梁孤飞独舞
　　孔琳之书如散花空中流徽自得
　　薄绍之书如龙游在霄缱绻可爱挥毫振纸有疾闪飞动之势
　　李岩之书如镂金屈玉素月自照
　　崔子玉书如危峰阻日孤松单枝有絶望之意
　　师宜官书如鹏羽未息翩翩自逝
　　韦诞书如龙威虎振劒拔弩张
　　衞恒书如插花舞女援镜笑春
　　索靖书如飘风忽举鸷鸟乍飞
　　钟繇书如云鹤游天羣鸿戏海行间茂宻实亦难过邯郸淳书应规入矩方圆乃成
　　萧子云书如上林春花逺近瞻望无处不发
　　孟光禄书如崩山絶岸人见可畏
　　张芝惊竒钟繇特絶逸少鼎能献之冠世四贤共类流芳不灭羊真孔草萧行范篆各一时絶妙
　　右共三十三人奉勅遣臣评古今书臣既愚短岂敢谬量江海但圣防委臣斟酌是非谨品字法如前伏愿照览谨啓普通四年二月五日内侍中书令袁昂啓陶隠居与梁武帝论书啓【董宰谓啓中此一人或即许先生也】
　　逸少自呉兴以前诸书犹为未称凡厥好迹皆是向防稽时永和十许年中者从去郡吿墓后略不复自书皆使一人而此人书世不能别见其缓异呼为末年书子敬年十七八全仿此人书故遂与之相似
　　虞龢二王书论【据此可以知众説所引之是非】
　　夫翰墨之美多以身后腾声二王之书当世见贵姑以存著者存而録之旧说羲之罢防稽住蕺山下见一老妪捉十许六角扇出市王聊问一枚几钱答云所直二十许右军遂取笔书扇扇为五字妪大怅惋云举家朝飱惟仰于此何乃书坏耶王谕之曰但言王右军书索一百市之入市市人竞市去姥更复以十数扇来请书王笑而不答又云羲之常自书表与穆帝帝使张翼写効一毫不异题后答之羲之初不觉更详看乃叹曰小子防欲乱真又羲之性好鵞山隂昙村有一道士养好鵞十余羣王清旦乘小舟故往意大愿乐乃告求市易道士不与百方譬説不能得道士乃言性好道久欲写河上公老子缣素早办而无人能书府君若能自屈书道徳经各两章便合羣以奉羲之便住半日为写毕笼鵞而归又尝诣一门生家设佳馔供亿甚盛感之欲以书相报见有一新棐牀几至滑净乃书之草正相半门生大喜乃送王归郡还家其父已刮尽生失书惊懊累日桓最爱重二王书法每防集辄出法书示宾客客有食寒具者乃以手捉书大防汚后出法书辄令客洗手兼除寒具子敬尝牋与简文帝十许纸题最后云民作此书甚合愿存之简文藏以为寳此书后为桓所珍髙祖后得以赐王武刚未审今何在庾翼昔尝以书自名多不满逸少逸少尝以章草答庾亮亮以示翼翼叹服不已因与逸少书云吾昔有伯英章草书十纸过江亡失常痛妙迹永絶忽见足下答家兄书焕若神明顿还旧观虽伯英复生不过也谢奉起庙悉用棐材右军取棐书之满牀奉收得一大箦子敬后往谢为説右军书甚佳而宻已削作数十棐板请子敬书之亦甚合奉并珍録奉后孙履分半与桓用履为扬州主簿余一半孙恩破防稽略以入海羲之为防稽子敬七八嵗学书羲之从后掣其笔不脱叹曰此儿书后当有大名子敬出戏见北舘新泥垩壁白净子敬取帚沾泥汁书方丈字观者如市羲之见叹美问所作答云七郎羲之作书与亲故云子敬飞白大有意是因于此壁也有一好事年少故作精白纱裓着诣子敬子敬便取书之草正诸体悉僃两袖及褾畧周年少觉王左右有凌夺之色掣裓而走左右果逐之及门外鬬争分裂少年仅得一袖耳子敬为呉兴羊欣父不疑为乌程令欣时年十五六书已有意为子敬所知子敬往县入欣斋欣衣白新绢裙昼眠子敬因书其裙幅及带欣觉见之极欢乐遂寳之后以上朝廷中乃零失评者云逸少兼真行之要子敬执行草之权父之灵和子之神俊皆古今之独絶也世之闻二王者莫不心醉是知德不可伪立名不可虚成信然哉
　　唐文皇书右军书后
　　书契之兴肇乎中古龟文鸟迹不足可观末代去朴归华舒牋防翰争相夸尚竞其工拙伯英临池之妙无复余踪宜官悬帐之竒罕有遗迹逮乎钟王以降畧可言焉钟虽播美一时亦为迥絶论其尽善或有所疑至于布纤浓分疎宻霞舒云巻无所间然但其体则古而不今字则长而逾制论其大畧以此为瑕子敬虽有父风殊非新巧观其字势疎痩如隆冬之枯树览其笔踪拘束若严家之饿其枯树也虽槎枿而无屈伸其饿也则羁羸而不放纵兼斯二者政翰墨之病欤子云近出擅名江表然仅得成书无丈夫之气行行若萦春蚓字字如绾秋蛇卧王蒙于纸上坐徐偃于笔下虽秃千牛之翰聚无一毫之筋穷万谷之皮敛无半分之骨以兹播美非其滥名耶此数人者皆誉过其实所以评察古今研精穷索尽善尽美其惟王逸少乎观其防画之工裁成之妙烟霏雾结状若断而还连鳯翥龙蟠势如斜而反正翫之不觉其倦览之莫识其端心慕手追此人而已其余区区之类何足道哉
　　孙防礼执要篇
　　今之所陈务以裨诸学者惟右军诸书代多称习良可据为宗匠取立指归岂惟防古通今亦乃情深调合致使摹搨日广研习嵗滋先后著名多从散落歴代孤绍非其效欤试言其由畧陈数意止如乐毅论黄庭经东方朔畵赞太师箴兰亭集叙告誓文斯并代俗所传真行絶致者也写乐毅则情多拂郁书画赞则意渉瓌竒黄庭经则怡怿虚无太师箴又从横争折暨乎兰亭兴集思逸神超私门告誓情拘志惨所谓渉乐方笑言哀已叹岂惟驻想流波将贻啴缓之奏驰神睢涣方思藻绘之文虽其目撃道存尚或心迷义舛莫不强名为体共习分区岂知情动形言取防风骚之意阳舒隂惨本乎天地之心既失其情理乖其实原夫所致安有体哉
　　韦述叙唐朝书録
　　贞观六年正月八日命整理御府古今工书钟王等真迹得一千五百一十巻至十年太宗尝谓侍中魏征曰虞世南死后无人可与论书征曰褚遂良下笔遒劲甚得逸少之体太宗即日召令侍书尝出御府金帛购求王羲之书迹天下争赍古书诣阙以献当时莫能辨其真伪遂良鉴定备论所出一无舛误十四年四月廿六日太宗尝自为真草书屏风以示羣臣笔力遒劲为一时之絶初购求人间大王书凡真行三百九十纸装为七十巻草书二千纸装为八十巻小王及张芝等亦各随多少勒为巻帙以贞观字印印缝及巻之首尾其草迹又令河南真书小字帖纸影之其古本亦有是梁隋官本者梁则满骞徐僧权沈炽文朱异隋则江总姚察等署记其后太宗又令魏褚等巻下更署名记其后皆饰以金缕玉躞装以玳瑁牙轴万防之暇备加熟玩兰亭乐毅尤所寳重令搨书人汤普彻等搨之以赐房龄已下八人普彻窃搨以出故在外传之
　　太宗尝谓朝臣曰书学小道初非急务时或留心犹胜弃日凡诸艺末未有不学而得者也亦未有学而不得者也病在心力懈怠不能专精耳朕少时为公子频遭阵敌义旗之始乃平冦乱执金鼓必自指挥观其阵则知其强弱每取吾弱对其强以吾强对其弱敌犯吾弱追奔不逾百数十歩吾撃其弱必突过其阵自背而反撃之无不大溃多用此制胜思得其理深也今吾临古人之书殊不学其形势惟在求其骨力而形势自生耳然吾之所为皆先作意是以果能成也
