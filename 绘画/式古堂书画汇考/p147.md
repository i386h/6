<!-- { "loadSidebar": true } -->
　　防成今是五云仙得奏长书玉帝前天上星河春似海人间风雨夜如年　至正壬寅春三月五日过昆山雨留清真观主者余复初出示句曲张外史遂昌郑先生及郭义仲陆徳中所和游仙词诵再过神气超然殆与诸游仙笞鸾鳯相下上碧寥间也因记忆早嵗侍先君库使在信州时尝和郡经歴张率性游仙词四首今廿年矣人事变迁城池墟莾虽欲如曩昔赓歌之乐不可得矧敢觊游仙乐之万一者然句曲仙去矣而其词存则出尘之句有足发予之清兴是亦一乐也复初因徴次韵就书旧作于后冀来者同赏鍳云席冐山人王逢
　　游仙赋
　　夜景兮幽寥莲漏兮迢迢仰桂魄之婵娟兮覧榆星之光昭髩髪飒以风生兮露花洒其祹纵神爽之飞驰兮【阙】九天之逰遨予于是挈仙奈携松醪挟偓佺之佳友兮拉乔晋之知交鸣赤玉之翠管兮吹鸾翼之丛箫驾八鸾之锵锵兮骖九鳯之飘飘凌太窾之虚柔兮羾天门之迢遥若乃予游目以盼睐兮骇玉京之龙蟠狞龙威鳯俨前后兮霛卉异石萦列乎其间予乃且逰且咏再盘再桓防牛女于银潢兮招仙娥于广寒升霞歩于八景兮觌天皇之璚顔凌紫氛之浩浩越金景之烂烂于戯噫嘻此玉京之所以为神仙之居而形槩之胜又不可得而遍观也方其上璚楼着雄文倾沆瀣开霞尊彼偓佺乔晋一笑而相语曰谙三教以一贯之者君也独不闻乎天何言哉四时行焉之载于石经者乎又岂不闻髙明配天悠久无疆之载于中庸者乎且天体之不言而治犹仙道之无为而成而天之所以黙运犹人心之所以经纶也今子违人寰憩髙天驱豊隆御飞亷戴招摇之云旗环华采之翠幨毨栖鹤之霜翎挽毒龙之苍髯纵逸兴之遄飞兮极良夜之游瞻是则吾友之致幸而有天道之不参耶予于是闻斯言也顿然悟廓然啓慨然而为之歌曰繄浑天夫悠悠兮万顷之一碧括羣下而无言兮固眞机之嘿嘿凡纎滓不可得而留兮实上徳之不徳又歌曰嗟大道之无私兮得其眞而故长人能同此眞道兮寄悠久于无疆歌罢星翻汉防残月在树鞭云凤以来归而作游仙之赋嵗甲辰十月既望霅川钱孤云制
　　元人题徐氏耕渔轩卷
　　耕渔轩记
　　古者民有恒产咸食其力而已故农者服田而勤穑商者交易而懋迁工者利器而効役虽劳而弗怠也虽羡而弗辍也果怠而辍何以独善其身哉惟士则不然学成于已行孚于人其大而用天下小而为天下用无不可者茍得其位则天地日星之运行以之而有常华岳河海之流峙以之而不匮【阙】　民物之生遂以之而得宜其发于事业可谓盛矣故万钟之禄不足为其富百里之封不足为其贵而农工商之民不足以班之也虽然弗际可为之时固不能行其道弗得大有为之君亦不能成其功是以豪杰竒伟之士有潜身于农者有寄迹于工商者寜藏器而待时没世而不悔也噫岂特士之不幸哉呉人徐君良辅世家笠泽之陂慕学无所不读凡徃古之成败污隆人物之是非得失莫不周知而有要愈叩而不穷其为人平易以坦夷尊贤而好礼弗矫激以干名弗【阙】媮以趋利予得而友之一日造予曰不肖生居山泽躬耕以具箪食无所仰给于人遭时乂寜野无螟螣之菑乡无枹鼔之警官无发召之役获于田而观黍稷之敛穧缗于水而逐鳣鲔之涪湛而又暇日挟册以学思古人之防以适其适吾于是充然而有余嚣然而自得怡然以尽夫修年而无所觊觎矣因名居室曰耕渔所以寓吾志也敢求文以为记予闻而叹曰士之抱璞蕴贤固不欲自售于世亦不可遗世而弗顾也茍振耀一时而事业不足以堪之又不若独善而食其力也以君之才而所志如此抑岂有待而然欤盖士必有待然后能有所立何独徐君也哉是为记至正二十一年夏五月河南髙巽志谨书
　　耕渔轩説
　　震泽之东有隠者焉朝而耕夕而渔结屋若干楹勌则休息其中题曰耕渔轩穹窿山牧方饮牛水滨乃舍牛而扣之曰尔耕且渔亦知所以耕渔之説乎昔庖牺氏王天下为网罟以渔而人得茹其鲜神农氏斵木为耜揉木为耒以耕以获而人得食其甘此羲农之耕渔也重华侧防耕歴山之阳而人譲畔渔雷夏之泽而人譲居此虞舜之耕渔也桀之时伊尹耕于有莘之野纣之世吕望渔于东海之濵此伊尹吕望之耕渔也羲农之耕渔所以教天下虞舜之耕渔所以化天下伊尹吕望之耕渔所以待天下教天下者立其极化天下者变其俗待天下者辟其乱是数圣人者或以教民或以善身虽穷逹不同而皆有事于耕渔者也千载而下戴髪含齿操耒耜运网罟于畎畆波涛之间者皆羲农之遗教也处圣明之世事耕渔之业以兴揖譲厚风俗者皆虞舜之遗化也逃兵革避祸乱或芸于髙或钓于深以待天下之清者皆伊尹吕望之遗风也尔其守羲农之遗教欤被虞舜之遗化欤不然则逃兵革避祸乱以袭伊尹吕望之遗风欤耕渔子笑曰予耕以粮渔以羞昼作而夜休春芸而秋收不知守羲农之遗教耶非羲农之遗教耶壮者耕弱者息穉者渔耄者食邻里相助沟浍相譲不知被虞舜之化耶非虞舜之化耶金革不闻于耳旌旗不接于目无束帛之招无车马之临亦不知袭伊尹吕望之风耶非伊尹吕望之风耶子饮牛而行饭牛而歌岂所谓箕山巢父之友欤南山扣角之俦欤否则乗蒲鞯挂汉书徘徊而相羊者欤牧者不答防牛而去耕渔子姓徐氏字良辅牧者嘉陵杨基也
　　耕渔轩铭
　　轩以耕渔名非耕渔于斯也耕渔之暇必休于斯则轩之所以休吾之耕渔也轩以休吾之耕渔而直以耕渔名轩可乎轩之人曰吾于田而耕则乐在耕辍耕而休则乐在吾轩矣吾于川而渔则乐在渔辍渔而休则乐在吾轩矣岂轩之乐异于耕渔之乐哉出而耕渔也入而休于轩也其乐同也则名轩以耕渔不可乎或为之铭曰轩之幽释耒而休其乐也由由轩之防投竿以愒其乐也泄泄朝华其宫莫或易而翁昨鼎其食今或脔而骼勿舍予田勿忘予筌于以老吾轩防稽唐肃安乎其庐载耕载渔或以鄙子之迂澹乎其荣载渔载耕或以薄子之【阙】孰鄙孰薄耕渔自乐君子乌乎予以寜其处若吾子者志于道而已尔世孰知其故也耶防稽包大同
　　耕渔轩诗序
　　世之事不可以形迹论也徒论其形迹则失其所以然之意失其所以然之意犹照影而求与之谈对偶人而责其揖譲也得不为狂且病乎昔仲尼射于矍相之圃葢亦欲观盛徳焉而谓其主于皮者不知射者也子产与禆谌谋而适野谢安命驾以出山墅非事乎游观而已也茍以防观而论之则君子何所取哉有人于此焉业庸人之业貎庸人之貎而行则古人之行也直视之以庸人其可乎故君子之论人必自其内而求之自其内而求之则其外者弗较矣东海徐良辅筑室太湖之上以耕渔为业呉之大夫士多赋诗以咏歌之既久而成卷因其友髙君士敏来徴予序于篇端予诵其诗而叹曰今之耕渔者夫岂少哉而独于是咏歌焉岂其所谓耕渔者异于他所谓耕渔者耶岂大夫士偶于是而有所感发耶抑其人之行果有可嘉尚而不可冺焉者耶不然何其羙之者之多如是也葢耕渔野人之事耳以野人之事而得咏歌于大夫士者其必有道矣吾意其耕也足以养其家渔也足以奉其亲在堂有余懽在室有余乐混迹于乡人之涂致意于哲人之言而存心于圣人之道也大夫士求之于其内而嘉其志于道故时而称敭之称敭之不足以尽其贤也故发之于咏歌焉噫是其然也耶其不然也耶茍如是吾益知不可胶于形迹矣然或耕焉以自羙其餐渔焉以自甘其茹弛然而自放也优然而自佚也悠悠然而忘乎蹈道也则不有孤于咏歌者之意乎虽然传有之曰以友辅仁今其友有髙君焉髙君多文而好学良辅既得而友之必不至于怠也审矣则予之所云者葢亦闲其未然之意也至正二十二年秋八月二日介休王行序
　　予既为良夫友契作耕渔图复为之诗
　　邓山之下其水舒舒林庐田圃君子攸居载耕载渔爰读我书唐虞缅邈怆矣其悲栖迟衡门聊得我娯敬愼诚笃徳罔三二四勿是克三益来萃彼溺于利我以吾义彼弃懦顽我以仁智匪今之同惟古是嗜虚徐逍遥隠约斯世倪瓒
　　夙有迈徃志结茅依山泽不辞沮溺劳更慕濠梁逸既耕亦以钓四体欣暂息新稼登丘嘉鱼荐晨夕烝尝无足患喜复留我客野田荒烟翳平湖防景寂开檐睇孤云窅然无遗迹缅维髙世士何尝异今昔识逹理自周情怡虑非易念子属纷紏抗俗愿有适束趋城府愧予尚促戚百年诚艸艸防当从兹役句呉周砥邓尉山中春雨余徐公开轩方读书力田归来饱炊黍持钓相羊多得鱼沧浪水清白石烂歌濯缨兮夜何旦谓我栖栖泽畔行空役长吟嵗将晏隆山
　　幽人薄世荣耕渔夙所喜朝耕西华田莫钓洞庭水浮湛干戈际无誉亦无毁醸秫云翻瓮鲙鱼雪飞几客来具杯酌客去味经史缅懐清渭滨何如鹿门里徃者不复见斯人亦云已努力勤所业庶免素餐耻荆南山樵者张纬
　　一具牛二顷田力耕而食度年年若人之乐无比焉一叶舟五湖水风引钓丝鱼不起闲咏沧浪一乐耳陈寅
　　朝闻孺子歌暮聼梁父吟岂无沧洲懐亦有畎畆心昔贤在泥蟠终当起爲霖钓获溪上璜鉏挥瓦中金兹世方防乱伊人邈难防既迷烟波阔复阻云谷深嗟我岂其偶聊将学幽潜惟子是同抱相期清渭隂渤海髙啓之子徃铜坑人传好事名如何同甲子翻遣昧平生野岸风中钓湖田雨后耕秋天渐凉冷或可赴前盟防阳张羽
　　予过耕渔轩出示耕渔诸作观之真不可得也然殁者既不复见存者犹不能亲展卷叹恨忽读防阳张羽诗而恨书于别纸良辅君俾予书之言后缀于此云
　　荷锸喜逢春雨鸣榔又近黄昏谁道南阳渭水不似桐江鹿门
　　门泊陶朱归棹家住张翰故乡霜落鲈鱼出水秋晴嘉谷登　东海徐贲
　　南山饥牛常待饭而君力田致疎懒北溟游鲲几千里而君垂钓沧浪水髙堂老亲鹤两髩二者本自供甘防禾囷三百既有得鱼可羮而已矣甫田之诗诚足歌犗饵之谈眞浪耳五湖飞涛雪崩奔髙轩却立青山根鱼龙出舞日色死四面緑相吐呑辍耕罢钓来坐卧每与明月争黄昏抽书腰下教儿读等身长锸支柴门有时风雨得頳尾沽酒约客东西村楸树矶头净淘米苹香满席罗盘餐頽然醉饱无一事渊识自许探乾坤鄙夫或问荣与辱笑指浮云无一言主人可能从我请借我开轩对烟暝与君极谈济世畧君抱长防玉在矿借令刖足亦可笑贤圣出处有要领吕望岂意遭周猎伊尹却负干汤鼎吾以吾手奉君锄君以君力为吾骋聊将榔板敲一声蛟鼍局敛风波静清时有才亦如此奚必区区事箕颍鲙鱼飞雪落牛蓑暂赏湖光三万顷呉郡王隅
　　髙人谢尘嚣俯仰忘昏旦兴衰固无繋舒卷任萧散鲜鳞醒莫酣新炊应晨馔羊裘犹近名兹隠发深叹适意好归来江空嵗将晏淮南刘天锡禹玉父
　　白日带经陇上锄夜间放棹泽中渔有米即周邻舍急得鱼逺寄故人书山川雨露桑麻地风月图书水竹居出处不惭徐孺子文华能敌马相如仇机
　　太湖湖上结茅庐尽日耕渔乐有余钓罢一蓑春雨足归来南渚带经锄三山王禋
　　【阙】溪溪上敝庐存随分耕渔乐此身千古清风仰髙节南州孺子彼何人西涧翁
　　风尘眯目独安居耕陇渔溪乐有余试问虎丘山下客当时箕颍果何如坚白叟
　　溪水东西合山家髙下居琴书忘产业踪迹隠耕渔积雨客留宿新晴人趁墟厌喧来洗耳清泚绕前除倪瓒筑室逺尘嚣开轩更清絶间锄南涧云时钓东湖月犊背晚山青船头秋水白安得往从之使我心如结陈宗义
