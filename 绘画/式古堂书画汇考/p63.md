<!-- { "loadSidebar": true } -->
　　山谷跋湘帖羣公书云李西台出羣拔萃肥而不剰肉如世间美女丰肌而神气清秀者也但摹手或失其笔意可恨耳宋宣献富有古人法度清瘦而不弱此亦古人所难苏子美蔡君谟皆翰墨之豪杰也欧阳文忠公颇于笔中用力乃是古人法但未雍容耳徐鼎臣笔实而字画端劲亦似其文章至于篆则气质高古与阳冰并驱争先也又云往时士大夫罕能道宣献书札之美者前日裕陵游心艺文颇归翰墨于宋氏于是天下靡然承风墙隅败纸蛛丝煤尾之余无不轴以象玉表以绨锦士大夫书尺间班班皆有笔势老杜云太宗妙其书是以数子至有味其言也
　　又云近世士大夫书富有古人法度唯宋宣献公耳如前翰林侍书王著书乐毅论及周兴嗣千字笔法圆劲防似徐防稽然病在无韵如宣献公能用徐季海笔暮年摆落右军父子规摹自成一家当无遗恨矣
　　又题洛神赋后云予尝疑洛神赋非子敬书然以字学笔力去之甚逺不敢立此论及今观之宋宣献公周膳部少加笔力亦可及此
　　米氏书史云本朝太宗挺生五代文物已尽之间天纵好古之性真造八法草入三昧行书无对飞白入神一时公卿以上之所好遂悉学钟王至李宗谔主文既久士子始皆学其书肥褊朴拙是时罔不誊録以投其好用取科第自此惟趋时贵书矣宋宣献公绶作参政倾朝学之号曰朝体韩忠献公琦好顔书士俗皆学顔书及蔡襄贵士庶又皆学之王文公安石作相士俗亦皆学其体自此古法不讲能隷书者武胜留后刘瑗能草书者承议郎滕中孚宗室仲忽能行书者宣徳郎鲍慎由能篆书者宣徳郎赵霆已上是学古人书者余未见
　　书画舫云宋宣献公名绶字公垂楷法为宋初第一极得黄庭经乐毅论遗法长洲黄氏藏其小楷千文一卷原系宋潜溪故物即天章阁所贮旧本也按宣和书谱称其笔法清癯而不纎弱轻活秀润在李建中之上殆非过许云
　　石延年
　　石曼卿古松诗【大楷书】
　　直气森森耻屈盘铁衣生涩紫鳞干影摇千尺龙蛇动声撼半天风雨寒苍藓静缘离石上绿萝高附入云端报言帝室抡材者便作明堂一柱看
　　曼卿上世家幽州燕俗劲武少以气自豪书体兼顔栁前辈谓愈大愈奇余三见真迹礼部尤尚书家西帅诗有旗光秋晓起甲色大江横之句欧阳氏筹笔驿诗有意中流水逺愁外旧山青之句今又见此诗影摇千尺声撼半天尤为脍炙皆警防也欧阳公称文章劲健称其意气余以谓字画犹有剑拔弩张之势吾乡郡从事官舍中先有筹笔驿诗石刻久矣今赵君致逺又欲刻此是为二妙也四明楼钥
　　节度推官防事旧有筹笔驿诗刻流传入郡圃中师夏请于使君得复旧贯暇日过袁君木叔家见古松诗笔其严密劲健尤为卓絶因摹刋之以为筹笔驿诗刻之对曼卿翰墨不多见于世藐然从事之庐破屋数间虽不足以避风雨而二刻屹立其中未可以为陋也又得文昌楼公为之题识益光荣矣木叔之先君子好奇嗜古所蓄前辈遗墨甚众此其一耳庆元己未上元日古汴赵师夏书士大夫豪宕奇崛者为文必峭拔清美闲放者有句必高妙故梅诗之疎影横斜和靖如图写此花松诗云半天风雨曼卿独脍炙人口也自昔论诗者尝谓写情非难状物最难过于体仿或失之俗畧于比喻又失之泛必浑然天成它物不足以当之斯为美尔曼卿平生意气卓荦多慕古人奇节伟行其见于辞章之末又肯为儿女子软语耶梅圣俞以云影涛声之句过此作非矣节推赵公得真迹于袁正肃之仲弟木叔而刻之石二百年来陵移谷迁何物不为尘土之归而此刻至今存焉半云翁亦在箧藏故物之列家既析异又幸心可得而宝之造物者若有私焉呜呼故家遗物歴年之久而卒获所归有如此帖者乎敬书此以识余感嵗在黓敦牂五月朢北山老樵黄槮书天之酒星化曼卿之神薄逰莺花世界醉日月于酒船真能以大梦处世者归主芙蓉城宜其仙也雪堂翁诗以宝之今想与赤壁化鹤同翺翔其乐无涯曼卿诗句字画名贤品赞蔑以加矣岂容言下着语此咏古松墨迹余获拜观不觉神爽飞越自庆为平生之幸治乙丑冬十一月十日吴郡黄云题于华氏之尚古楼
　　嘉靖卅五年墨林子装袭原值十五金
　　苏舜钦
　　苏子美今春尺牍【草书粉笺本】
　　今春遍逰苏城之民圃絶有佳处奇花伟石非它所见也如归亭风月甚可喜使仆慨然忘归深足乐耳
　　苏子美亡后四年得之陈绎
　　苏沧浪留别王原叔古诗帖【草书】
　　交道今莫言难以古义责锱铢较利害便有太行隔予生惟阔疎逢人出胸臆一旦触骇机所向尽戈防平生交游【阙】化为虎狼额谤气惨烈烈中之若病疫遂令老成人坐是亦见斥既出芸香署又下金华席摧辱实难任宦名必非惜罪始职于予时情未当隙今来濠州涯日夜自羞惕高风激頽波相遇过平昔白玉露肺肝晴云见顔色乃知天壤间自有道义伯明日又告行嗟嗟四海窄　舜卿作诗留别原叔八丈阁下庆厯乙酉清明日书
　　右宋苏子美古诗百五十言留别原叔八丈葢王洙原叔也诗语俊拔义气悲壮欧阳公谓其废放后时发愤闷于歌诗殆是类也字画出入顔鲁公徐季海之间而端劲沈着得于顔鲁公为多当时评者谓为花发上林月滉淮水岂其然乎按子美庆厯四年丙戌十一月坐监进奏院防客事除名徙苏州此诗后题清明日则是被放之三阅月也时原叔以天章阁侍讲史馆检讨黜知濠州正坐子美事故诗云遂令老成人坐是亦见斥时子美年三十有八原叔五十一故有老成及八丈之称又有今来濠州涯及明日又告行等语当是随原叔至濠及是乃别耳其后子美竟以庆厯八年卒于苏凡居苏四年宜其遗迹流传吴中为多去今数百年所谓沧浪亭者虽故址仅存亦惟荒烟野草而已至于文章翰墨不少概见宣和书谱谓防章片简人争传播岂在当时亦不易得耶此诗虽非苏事而实赴苏时作少宰徐公子容以为郡中故实因重价购之俾征明疏其大畧如此若其志节履行具正史者兹不复云嘉靖乙未文征明跋【按跋内云子美庆厯四年丙戌十一月坐监进奏院防客除名考庆厯五年系乙酉庆厯丙戌则六年也以四年为丙戌悮又子美防客除名通鉴载事在庆厯五年正月以为四年十一月或别有考耶】
　　苏子美南浦诗帖【草书纸本】
　　一【项氏编号项氏诸印不録】
　　南浦随花去回舟路已迷暗香无覔处日落画桥西陈洎
　　陈亚之诗帖【小字俱自注】
　　离郭店马上回寄乡知
　　回望离亭映楚山慨然西笑入长安贪程野仆担书引惜别乡人驻足观霞衬曙光烘积霭柳和春色荡轻寒遥期此地归来日迎取相如驷马看
　　题缺
　　呼树止陵阳逢辰下建章奇姿标上瑞正色丽中央昭祀祠坛畔歌声太液傍鳯教鸿作侣天与菊为裳神雀非灵异流莺愧彩章集污宁我类一举戛云翔
　　过项羽庙
　　八千子弟已投戈夜帐犹闻怨楚歌学敌万人成底事不思一个范増多
　　寄宝臣寺丞
　　万里扶灵宅寿阡谢公纯孝是家传庐开四尺同寒士榱列三围陋昔贤先域定生连理树门人多废蓼莪篇我心罔极君应念露白霜清泣昊天
　　蓝溪闲居
　　白鹿原东虎西结庐岑寂映蓝溪霜侵僧履兰三迳秋入农歌雨一犁耽枕溜声疑水宿拂檐山色类岩栖闭门养拙无人问揭尽陈篇日又低
　　开元寺凌虚阁对雪寄解唐卿【蓝田】
　　璚滴琳华一夜凝凌虚雕槛晓来凭眼观银色三千界身到瑶台十二层玉洒砌尘供庾斛粉融檐水妬房陵化人宫好分明在恨不同君把袂登
　　雉媒
　　朱冠衮背一何鲜声厉情骄目悍然若道物情皆锡类雉媒争似鸩媒贤
　　还刘处士先令公【鄩】功名录【刘公事朱梁】
　　当年力战荡妖氛十万雄师四七勲将畧妙欺班定逺家声高过李将军铭图魏鼎文犹在笔勒燕山迹尚分今日闲披有遗恨可怜生不遇明君
　　读刘蕡防【以指斥贵幸不顾忌讳有司知而不取】
　　药石危言治乱箴贾生晁错是知音可怜当日司文者不畏人言合愧心
　　谢人惠三峰朱柿
　　乌椑珍果益丹名新折红林蒂尚青浆冷夜凝仙掌露味甘秋剖楚江萍圆堆玉椀樱难并剰荐金尊酒易醒应念茂卿消渴者整篮封贮到云扃
　　过田文墓
　　当年闻奏雍门琴话着池台泪满襟何况今朝陵谷畔池台无迹可追寻
　　对雪寄崔仲裕【时在蓝田闻崔在酒舍】
　　夺鹤韬霞势渐浓卷帘庭馆好支笻乗槎路阔寒凝冻种玉畦平晓被封天上瑶宫当月圃海中银阙耸鼇峰思君不得同吟赏知在旗亭第防重
　　南齐
　　曲江欢宴侍华裾舞拍琴歌艺有余独有纯臣王叔宝解陈封禅一篇书【南齐太祖曲江宴羣臣各使效伎艺褚渊弹琵琶王僧防弹琴沈文季歌张敬儿舞王敬则拍王俭曰臣无所解唯解诵书因跪帝前诵相如封禅书帝笑曰此盛徳之事吾何以堪之】
　　湖上逢渔者
　　雨蓑烟笠洞庭秋独茧纶轻一叶舟拟共停桡醉天幕缓歌濯足不回头
　　秋日端居
　　暑退蚊雷静门闲雀刺稀露莎蛩自急星树鹊何依井臼贫虽乐溪山逺未归时情似秋鴈一一背寒飞
　　读子虚赋
　　听辞深恨不同时及到同时位太卑争似唐皇将颇牧禁中言下用无疑
　　陈公亚之三十丈复不逮承其教诲也事业在卿士大夫者以补国利民传复少于先子遗书中得公啓问诗章读之往往意在栖退若送行阆中诗公时为审刑官朝中望誉始充大已有乞醉墦间之叹是知君子自重而不苟合者虞富贵以非道而至如盗窬禽暴焉则非道者恶得而及之然后践履无非义施张莫不仁事功可胜纪哉公忠言美庸固易考清逺之趣疑多在文章常恨不得尽见之熙宁九年冬居彭城公孙师仲出杂诗藁一卷词格秀古造句愈工则入淡泊愈深若借宅云四壁旧贫宁畏盗一枝虽小易容巢赠无已师云他年逺公社若个是遗民蓝溪闲适云露侵僧履兰三径秋入农歌雨一犁秋居云井臼贫虽乐溪山逺未归贻渔者云拟共停桡醉天幕缓歌濯足不回头闻之者孰不洒然而若醒超然而自爱复拟在文章者今一卷之藁已得如是之多固足为喜又得玩君子始终之尚笃吾所好顾何乐如之诗大小二十二篇阆中送行不预焉逸者可知已十一月三日曲阜顔复书
　　穆览诗缅想风迹而钦盐铁君趣尚逺矣
　　书故三司副使陈公诗轴后
　　破锦囊开玉振金舍人胸次右丞心为时黼藻衣冠薮与国丹青翰墨林慷慨似谁双舞剑风流随处一歌琴燕诒苦志追先烈子夏何须论浅深元丰二年三月廿三日陈留张徽
　　元丰四年七月于禾兴始识公孙师仲师道遂得公之遗稿以观长乐林希
　　天圣中先太尉与故相国庞公同为郡牧判官故省副陈公与庞公善光以孺子得拜陈公于榻下元丰二年八月乙丑晦陈公之孙法曹过洛以公手书诗藁相示追计五十年矣呜呼人生如寄其才志之美所以能不朽于后者赖遗文耳苟无贤子孙其湮没不显于世可胜道哉光窃自悲侍公之久今日乃得睹公之文又喜法曹君之贤能显融其先烈是敢嗣书于羣贤之末涑水司马光【楷书纸本】
　　陈公固所尝闻然不及见也今公之孙以公诗为示读之亦足以想见其风采矣元丰四年七月一日高邮孙觉题
