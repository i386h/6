<!-- { "loadSidebar": true } -->
　　斯文与造化功用相弥纶国家气象相表里故文人生于世有数文章用于世有时斯言若夸理实然也皇元混一之初金宋旧儒布列舘阁然其文气髙者崛强下者委靡时见旧习承平日久四方俊彦萃于京师笙镛相宣风雅迭倡治世之音日益以盛矣于时雍虞公方囘翔胄监容台间吾防有识之士见其著作法度谨严辞指精覈即以他日斯文之任归之至治天厯公仕显融文亦优裕一时宗庙朝廷之典册公卿大夫之碑版咸出公手粹然自成一家之言山林之人逄掖之士得其赠言如获拱璧公之临文随事酬酢造次天成初无一毫尚人之心亦无拘拘然歩趋古人之意机用自熟境趣自生左右逄原各识其职故自其外观之如深山穹林葱蒨蓊郁莫测根柢钜野大泽汪洋淡泊不为波涛试测其中则日月之精凝结嵗久皆成金珠龙虎之气变化时至即为风云孰能穷其妙也哉太史夏台刘君伯温早嵗鼔箧从公成均及为江右肃政使者近公寓邑乃裒公之文将传诸梓书来京师属为序惟李汉于昌黎子瞻于庐陵皆能知而能言者走岂为前人役乎第于公有世契生平敬慕公之文以附着姓名为幸又髙刘君政事之暇敦笃夙谊如是遂不敢辞而为之序至正六年二月翰林学士承防荣禄大夫知制诰兼修国史欧阳序
　　顿首再拜伯温监司相公仁契去嵗数四附书宪府防严未审一一逹几下否春和逺惟履候胜常殊慰詹遡书来知刻虞先生文足见髙谊作序当求名笔乃称雅意谅切不敢力辞因便輙供藁去刻成千万见惠一本为感贱迹遂丐闲之请乡里距贵治稍近专容修竿牍之教未中惟顺序善葆不具备辱契欧阳顿首再拜二月十一日谨空
　　欧阳原功赠季境诗
　　至正丙【阙】暮春亚相王公本斋之子季境补淮东宣阃奏差以公事乘传至京师访予玉堂之署临别求赠言为赋唐律一首
　　南来驿骑锦障泥春雨都门鴈影低淮渎惯迎肤使节浚郊曽筑相君隄道逄棠茇思亲憩家视槐隂与屋齐江左夷吾吾旧友羡君年少蹑云梯庐陵欧阳欧阳圭斋与季野札
　　顿首再拜季野府判相公仁友于左右虽踈而英誉稔甚矧于先清献公实有一日之雅向歆克肖契谊不殊相望千里之遥情亲对晤有以也夫近者季道盛雅以清献神道碑见属既而传旨下谕不敢以病惫控辞已缮冩付季德今闻托张德常转逹苐愧兵后罹忧百感交集何能发潜光之万一太湖多善碑材刻成以拓本见寄为幸德常附海艎行匆匆亟奉起居草畧并干台照客京欧阳顿首再拜　季畊照磨同致再三意又白
　　平心老人送自得诗
　　豫章熊君自得擕所著书入都城西山斋堂村山深民淳地僻俗美隠者之所宜居崇眞张宜相眞人偕徃作诗送自得兼柬宜相平心老人欧阳
　　先生去隠斋堂村境趣佳处如桃源西出都门二百里山之盩厔水浩亹一重一掩一聚落一溪十渡深而浑羊肠险迳挂山腹蜂房小屋粘云根立当阨塞若闗隘视入衍沃同川邍市朝甚迩俗尘逺土产虽少人烟繁鉏畬艺陆宜菽麦树栅作圏能鸡豚园蔬地美夏不燥煤炭价贱冬常温前年熊郎入卖药施贫者药人感恩熊君擕笈今就子绕舎木叶书缤繙崇眞眞人又继徃况是偓佺之子孙紫箫夜吹辽鹤至林响谷应松风喧登髙东望直沽口海日涌出黄金盆应怜防倩恋象阙坐羡厐公归鹿门
　　欧阳圭斋杨公墓碑铭【楷书乌丝防纸本】
　　元故翰林待制朝列大夫致事西昌杨公墓碑铭前翰林学士承旨荣禄大夫知制诰兼修国史渤海欧阳譔并书
　　翰林学士资善大夫知制诰同修国史杨宗瑞篆额
　　延祐二年乙卯皇元初设进士科取士左右牓通得五十六人至正乙酉丙戌间余与抡魁济南张公梦臣同为三史总裁暇日舘中论及同年因叹五十六人之中物故过半葢三十有余矣时西昌杨公贤可方上引年之章朝廷优异之以翰林次对政事今年余老退闲居浏上贤可之子准来求墓铭则斯文又弱一个矣为之怊怅数日乃叙而铭之公讳景行字贤可号吟窓杨氏在诸谱谍中最详西汉赤泉侯喜至东京太尉震及今千有余年昭若指掌葢由代有闻人纪载不失故也其族在庐陵者自唐虞部侍郎辂始迁宋忠襄公邦乂文节公万里皆出此族其自庐陵迁西昌者族甚繁然以科第入官实自公始焉曽大父克恭大父叔球考复圭隠德弗耀以公贵考赠承事郎龙泉县尹公幼頴悟三嵗记诵七嵗能作诗龙泉【原迹泉字旁注】公常令待侧对客命题应声而就龙泉公喜曰儿能继先业矣他未暇论也稍长不事生产人或迂之则捧腹以示曰千斯箱在是焉能効诸君竞刀锥之末乎初从师刌声律赋赋诸葛亮草庐语警拔有竒气师异之弱冠贑大家谢氏诸嫡于父所亲知加爱敬久而庶母遇其嫡子逾于已出阖门千指共防今称义门贑俗有疾事巫多不谒医公力诋其陋一日忽首疢若有感公正色不为动夜梦神人衣冠而语曰幽明异趣何苦相诮然君地坦夷继此逺到吾不能有加于君耳言已揖而去公寤而汗疢遂愈宾兴之初郡侯首以公荐既登第赐同进士出身调防昌州判官防昌介万山间地多瘴民不知井饮饮河河水恶致疾公教民凿井疾良已其为士鲜知学黉舎敝陋公到割已俸表率好义者新作校宫若干楹増学田若干顷教养兼备士习一新余力缮捕盗司公廨规措有法事竣民不知役邑嚚民号十虎大为民害公捕【下多诸字防去】寘诸法赭门以识其过者八人三年民丕变为善迁永新州判官永新徃号吉之岩邑讼牒山委公先取隣境文移罥挂郡民者悉格不问民入词于官择其尤无情者痛绳之众知畏讼乃简官民田租嵗久积弊税或飞匿户多诡名公抉硩弊根厘正其籍粮以石计者八万【阙】千有竒居三月善颂大作以丁艰去官民吊祭者自永新逹白下繦属不絶服阕除江西行省照磨在宰属中以儒独见敬礼改宜黄县尹抑豪横如防昌覈租税如永新受知部使者聂公延世旁郡邑狱讼久不决者皆移委公公听断明允用法不颇其所承鞫咸得其情吏或舞紊上谘秋官卒从公议陞抚州路推官行县按囚人称无寃金溪之余宜黄之陶乐安之廖临川之许皆以哗讦持长吏短长恣睢不法有列其罪于公公各底其罚戍卒尤五流民罗里自戕以诬平民公直其事释被诬者僧云住发故官管运使墓厚訾鬻狱知公不可干移其赂于权要祷以细故攟公公不少衂亦莫之害迁归安县尹年及七十告老于朝拜翰林待制朝列大夫政事至正七年月日以疾卒于家是年十月二十八日州之螺湖金盘原娶严氏封宜人继室髙氏皆先公卒子男五人介逺仁准毅克世其学逺早夭女一人适陈孙男七人章朝顺名昌文脱頴孙女七人曾孙男一人公性亷正刚果当官临政淑慝分明好恶端直与朋友交悃愊诚一急于义举如迫饥渴座主李韩公晚敓爵命泰定初公在京师闻同年在言路者欲上章申雪之数徃见同年风切之以义同年感公言章上遂还旧授自为布衣至擢科入仕始终以不负所学自期未尝刓方瓦合以适时尚亦未尝为习俗所移缙绅间论初科南士所至以政事称者江淛如干寿道江西如杨贤可诚不易得者有诗集若干卷雍虞公集为之序庐陵刘公将孙谓其节制老成句法兼有二陈所长采置雅南集铭曰仁庙抑吏始更用儒儒承休风所尚亷隅侃侃杨公亷匪近名曰予立志无负圣明我去吏汚守儒故常又惩儒迂尽吏所长治绩至难尤难乡邦公治防昌能吏伏降再调永新又迩桑梓突未及黔善颂盈耳理棼如丝操刃必割殖善如苖拔莠斯活宜黄善制美锦不伤庭无滞讼户无瘦粮纡余不徐奋挚不亟靡威匪畏靡驯匪德少卿信臣其进明经康成注律以谊定刑性习相渐有莸有薫人尽如公足疆斯文士生有文文足名世仕而能官官有实惠二美曷并公则兼有惠流无穷文托不朽念昔同升江右五士公与求师我铭其二维公寿考实多求师奕奕年家我心贶之有湖曰螺有原金盘德人斯藏生也桓桓宜黄之碑防昌之祠过墓者式兹铭诗
　　赵　肃
　　赵彦恭樵林枫叶诗帖【行书洒金纸本】
　　樵林夜鸣枫叶僧扉昼掩烟萝梦里好山十二不知何处云多赵肃题
　　余　阙
　　余廷心两得从游帖【行书纸本内李氏印不録】
　　再拜启上太朴内翰阁下同年生余阙谨封【年字旁注至正九年七月十九日至】
　　阙再拜啓史舘两得从游岂胜荣幸区区南行又辱盛饯尤其感烈也乡暑伏想文菀优游雅候动履多福良慰良慰友人赵子章北上观光谨此附谢子章有学而能诗佳士也得公眄睐当价増三倍矣仲举至道以声景先中夫希元呜谦诸先生处不及别状望致下忱为感余惟自重不具五月五日阙再拜太朴内翰先生阁下
　　柯九思
　　柯丹丘石屏记
　　髙昌正臣博古好雅其燕处之室凡可以供清玩者莫不毕具石屏其一也异哉兹石方广仅咫尺其文理粲然有髙深幽逺之思焉絶顶浑厚者如山如岳飞扬飘忽者如烟如云横流奔激者如江如河断者若岸者若潭或如林麓之蓊郁或如禽鱼之游戏使董北苑僧巨然复生其破墨用笔不过是矣古之人遇物之异者必书其册若斯屏之异安得不为之书也因命之曰江山晓思复书其背而刻之至顺二年夏四月望奎章阁学士院鉴书博士文林郎柯九思记
　　外録
　　瑚网云余有紫檀界方一对首镌行书云兀坐草风后为奸尔徃鎭之世掌我编敬仲铭绍美制界围雕缕花鸟极精工信出自名手上餙汉玉昭文带一粟米文一卧蚕文血蚀殊古而莹润面刻草阁佳噐故杨銕崖珍玩焉苐妄相敬仲所记石屏如在或得与此书鎭共充韵斋赏则界间之禽卉争妍倩屏上之江山晓思而益胜矣柯博士如有灵将仙风所触应为我作撮合山也
　　柯敬仲次谦父诗帖【行楷书蓝花牋】
　　谦父监漕有山林小像文器漕使为唱以咏之谨次其韵柯九思顿首
　　青松白石岂易致緑鬓朱顔似谪仙鳷鹊承恩陪徃日麒麟图像看他年身居钟鼎多清事志在山林入短篇倡和纷纷缀珠玉因知大府盛才贤元统乙亥十月锡训堂书
　　潘　牧
　　潘牧次惟寅怀古诗
　　至正辛丑冬惟寅先生以怀古十二诗示仆读之有古烈士慷慨悲歌之风当时大夫士和者甚众仆亦忝居契家之好故敢次韵成章鄙俚可笑非敢以言诗也谨呈求教契生潘牧
　　呉都富且艶翠袖倚层台歌吹凌春色旌麾驻越来繁华忽消歇珠玉风中埃【歇一作息】
　　青山瘗寳劒草偃千秋墓金鳬入夜飞玉漏沈寒露转盼陵谷迁非从銕炉歩
　　勾践尝胆日坚锐不谓无一朝献西子越兵成大呼囬睇长洲苑千秋生碧芜
　　青山翔凤凰紫气绕呉关玉泉湛若镜灵鹫飞不还重瞳在何许泪洒莫能攀
　　翠华竟南渡夷门不复都长城乃自坏黄龙孰能屠空令二宫泣五国听啼鸟
　　尚父拥玉节锦衣当昼行辉光照闾里千载英风生至今牛斗下还瞻紫气横
　　怀古六诗谨次韵録上
　　吊古上灵岩日暮下琴台萧萧红叶落采香人不来鸱夷称得计勾践亦尘埃
　　呉宫事已逺王谢宅亦无山话亡国松关夜相呼白露泣红兰青灯照碧芜
　　荒丘壊古隧言是孙防墓墓草生辉光零零青露想当立国时英雄称独歩
　　南渡中兴日君臣此建都其愤太宰谗子胥忠见屠武穆何由死欲聼延秋乌
　　国亡乔木在鸟鸣自关关人随归鴈逺春从沙塞还怨别惟宫桞长条复谁攀
