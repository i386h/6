<!-- { "loadSidebar": true } -->
　　游顿首再拜仲信学士老友兄即日秋气寖清伏惟尊神相万福儿子婚事甚荷留念初正以吾辈气类故敢有请已令媒氏具道其详尚何疑哉今又垂诲已抵龟而决矣余令媒氏禀白自此遂忝瓜葛何幸如之羸控叙草草不宣游顿首拜仲信即省元学士友兄游顿首闲阔顷叩甚至忽奉手帖欣重秋雨尊轻安卿禅师遗墨甚妙恨见之晩輙题数行不足称发飏之意皇恐得暇见过不宣游奉简明逺老友　文字共四轴又五册纳去五派图四轴数日前已就付来人去矣游
　　放翁以诗名重天下受知周益公范文穆为中兴大家尝读其剑南集爱不忍去手思见其人而不可得今得观此二帖恍然如侍左右何其幸哉然放翁在当时不以书名而遒丽若此真所谓人品既高下笔自然不同者也二帖一与仲信议婚一为明逺题卿禅师遗墨放翁到今不为久逺而此三人者皆不可知昔蔡明逺鄱阳一卒尔以鲁公之书而传仲信既与翁结婚而禅师遗墨有见晚之恨则二公要皆非寻常流辈人矣而余皆不知之鄙浅可笑此卷既归墨林墨林博雅好古而蓄书极富必能考以补余之不迨也嘉靖戊午仲冬廿日后学文彭谨题
　　陆放翁自得我心诗迹【行书长方纸本】
　　能自得我心无入不自得灵府长优闲蕉鹿乌能惑浊醪吞数升浩气漫漫塞醉来隠几酣屡到华胥国人生贵适情何当调语黙放翁游作















　　书画彚考卷十四
<子部,艺术类,书画之属,式古堂书画汇考>
　　钦定四库全书
　　书畵彚考卷十五
　　刑部左侍郎卞永誉撰
　　书十五
　　南宋
　　楼　钥
　　楼大防梅天雨润帖【行书纸本】
　　钥泣血再拜上启叔清宣教亲契兄坐前梅天雨润伏惟垩室有相孝履支福钥区区哀诉之悃已列前牍不复重陈母氏之防比者颁奠之渥且勤临慰偶以负土山间不及号诉归见弟辈言之方欲寻便修谢忽又被专书心慰心感益増不敏之媿况门下遭艰无由一拜繐帷乃荷周致如此尤见崇笃之谊钥老矣去歳积病之余继以大祸去死一发茍延视息以图大事已卜腊八举葬得了此段则此身必不久于世遂将相寻于九京不敢自期于再见冯纸悲哽惟冀节宣以时前迓亨翥抉力不次钥泣血再拜上启叔清宣教亲契兄坐前
　　眞徳秀
　　眞西山与王周卿手简
　　徳秀邻墙久疎请见第切倾渴伏辱教污深仞不彼第未承约束之前以宋令君为莆田簿求宪台书致关陞之请已为作之矣今未可以再用是不果遵命非敢靳也先著作文集跋语旦夕颛得纳呈并兹布及伏几台照徳秀顿首再拜上覆周卿学士座右　【劄子拜上县尉学士】王降授朝奉大夫眞徳秀谨封
　　周卿讳徳文吾乡王氏之先也仕宋虽不甚显然其学实出于其曽祖信伯先生帖中所谓先著作是也故西山眞先生特与之游他如魏参政了翁游丞相似杜丞相范王侍制遂亦尝举荐陵阳李侍郎心传因谓其所交皆天下正人然则此帖岂非其一左验也哉惟颙其善藏之吴寛谨题西山先生书似草草作谛观之乃非草草者虽不用晋人笔法而亦不出于法之外岂胸次高故落笔便自不同邪然南渡诸公如魏鹤山李心传兄弟书亦往往相类岂亦习尚使然耶宋之书法至是又一变也王鏊
　　洪咨防
　　洪舜俞道场诗并札卷【行书纸本】
　　的【项氏编号卷内项氏诸印不具録钤缝有沈周半印】
　　何山如幽人道场如大家穰穰衲子脚剌剌骚翁牙挟隽控寒飚披光蹑晨霞危顚矫窣堵平畴略污邪岩泉跑虎涌径松髯龙挐钟梵破深寂金碧开芬葩脩廊步履峻杰閤望眼赊山势佩玦矗湖光镜奁谺清节杳霭入古弁空蒙遮列翠不可唾羣籁无敢哗坐我防檀林酌之鎗旗茶宇定岫出云语妙天雨花吾生久堕甑昔游惯乗槎夷犹庐阜阳宿留岷江涯高曽留峤栈卑或搜崖洼旧梦难歴省此行足雄夸老亲八十健闲俦二三佳拍浮一叶渺览万景奢富贵上蔡犬贫贱东陵瓜未须笑落铎谁能苦沙侯门占噪鹊旋桡趁归鸦奇事恐没没举诗属僧伽端平甲午秋九月庚申追记壬辰小雪前奉亲游道场诗书以遗住山舟老古潜洪咨防舜俞
　　咨防别后无日不病抱病应酬病愈甚猿鹤入梦屡矣手帖来前云气犹湿恍然分半席防檀林之下慰浣可量旧诗入石呈丑为多跋语非所敢当承朝家愿移瓶锡于茂苑随处结縁有何不可而力辞近时衲子谋窠座与干差遣同安知青菜根通天下只一般滋味静退高风可胜钦仰盘陀花竹无恙大众安隠六月八日咨防皇恐上记舟公堂头禅师　佳茗多感香杏仁一包试参之咨防
　　法舟昨枉国史中书直院判部侍郎顷载登山佳什敬雪手圭复诚负暗投之愧窃谓苏文忠公昔游有诗以赠华老学士寿之坚珉山倚诗重法舟蕞尔寒缁兹亦何幸获此宠遗得与云鬟争翠谨砻石山中作云苏洪帖云端平乙未维夏住山传法法舟书
　　平斋先生洪公宋南渡后大手笔也孟頫弱冠以爱读文集恨生晩不得拜下风先生五世孙为僧于天目师子寺名智俊过溪上出此示仆三复之余既叹诗律之深及观所与安抚书又见公于国事用心如此抚卷起敬輙书其后孟頫
　　天目洪忠文公游道场何山诗与眉山苏文忠诸作先后相映眞若所谓山倚诗重者矣忠文此诗当时已摹勒入石自端平甲午迨今已一百二十二年而眞迹宛然犹在诚可宝也至正十五年乙未五月十日金华黄溍观于中天竺因书其后识歳月
　　右侍郎洪公奉其亲少师公游道场何山遗住山舟公别浦禅师诗也今归之即中常上人常往年侍其师竺逺源禅师住吴山时见其六世孙大拙用公以是遗墨献于禅师常因珍袭而宝爱之兹来归源兰若焚香敬观惜不得见所与安抚书耳然山中旧石刻洊更兵燹不复存矣故翰林承旨赵公学士黄公跋语在前惟善何敢着笔輙缀数语于后以识俯仰今昔文物陵替山林雕谢无复旧观之感慨云至正二十六年歳丙午佛诞日曲江居士钱惟善谨书
　　洪忠文诗谓道场何山为大家幽人此葢发坡翁之遗蕴譬如为二人写眞文忠已极其神观意度矣而忠文乃直指自出其姓名与字是可贵也诗法一本韩与舟老书尤见前辈激昂意思己酉十月九日义兴马治风泾寓舍题
　　平斋洪公在宋季赵山台真西山魏鹤山皆参大政位貌徳业相表里而严重过之舟别浦主瑶席轩公奉八十慈亲漫游两山题诗纪胜句法追蹑欧公自苏玉局题惟公诗出色刻诸琬琰何愧然神物显晦有时会当三刻兹山墨迹三献即中其善藏之时龙蹑丹虺瞻依菟林屋山樵人法膺择中跋
　　魏了翁
　　魏鹤山遗陈深父子
　　陈深父子服事迁客久而益厪陈深事主未竟而卒陈恪能承父志自靖之荆自荆之蜀奔走服役于风涛冦盗之冲颇赖其力今念母暂归书此以记其劳亦可以愧士大夫之随时冷暖者廿八日押　仍特支紫衫一领
　　昔萧颖士有老臧事之十年不去颖士性惨刻笞楚不少贷或劝臧他之臧曰非不能爱其才耳夫颖士以操觚弄翰尚足以怀其奴而不忍舍今陈深父子之事鹤山也服役劳苦于寂寞之滨趋走辛勤于风波之险七年之久俨如一日此非其主有以怀而信之畴能尔耶及主人自靖归蜀始以念母翻然告归且愿还而尽此身以事主夫于事主既能尽忠则于事亲必能尽孝视萧氏奴殆有过焉余曩偕鹤山外舅久处渠阳始终目击其事今观鹤山所书慨然有感因笔以赠之绍定五年冬十月书于心逺堂虞兟
　　魏华父昭代亲友帖【行草书二纸阙第一行】
　　提刑提举亲家尊眷丈所【阙文】昭代亲友兄弟间咸以讳音来赴谓久痢所致谓八月四日午时又谓七月廿七日得了翁书犹于枕间卧诵也吁何遽至此中兴勲徳之家令子贤孙相继零谢况于事变错出人物眇然之时而善人云亡关系匪浅岂惟一家之私谅惟孝思追慕柴瘠弗任或又云九月廿四日卧防车朝祖十月十五日即窆了翁荷提刑知予爱怜谊均骨肉而疾不得问死不及凭棺葬不及请役五谿之濒伶俜吊影逬涕交挥孰知此心也迩来亲友道防死防不相赴始闻不审故审而后拜此亦未知伯仲自离荼毒体力何如心之忧乎靡所限极更惟彊饭节哀以终大事一门眷聚各计胜防蓬州闻已开府石泉恐留江上或在东山亦坐不闻赴音之详失于吊唁也妻孥附致问礼偶逄简佗便就以薄奠侑之诔文并见别缄乞为荐陈不宣谨状了翁顿首再拜状上机宜大孝贤伯仲姻兄服次十一月十七日
　　乔行简
　　乔寿朋恐勤帖【行书纸本】
　　行简恐勤染报不敢覼缕少意拜禀女夫王太社仪今亡矣有少田土乃典物为人昏赖事已结断乃复兴讼据其干人小人之奸诈欺孤如此望为详酌而分明之小女亦不存无人照管仍乞免追其干人是幸琐细干括愧甚切几台照　右谨具呈十一月　日少傅平章军国重事益国公乔行简劄子
　　方　岳
　　方秋厓滥尘札
　　岳皇恐端拜申禀岳滥尘府行矣解舟斋阁邃严莫下违离之拜端奉琅题重增翘企跋语非岳浅学者所敢僭下问如此当于舟中写寄耳略此酧禀余俟嗣音兹乞纡鉴　右谨具申呈三月　日文林郎新差主管尚书刑工部架阁文字方岳劄子　【劄子申呈判院舍人】王　文林郎新差主管尚书刑工部架阁文字方岳谨封
　　杜　范
　　杜丞相荐勤帖
　　范已辱来翰前日奉答荐勤珍染示以先录乃知程门师授学问渊源所以开悟后来者多矣读之起敬来意良厚何可忘耶印厯已批但恨未瞻识耳略此奉复伏几台照　右谨具申呈三月　日朝奉郎右文殿脩撰知宁国军府事杜范劄子　【劄子拜上判院舍人】朝奉郎右文殿脩撰知宁国军府事杜范谨封
　　吴文英
　　吴梦窓词稿
　　新词藁文英皇惧百拜
　　瑞鹤仙癸卯歳为先生寿
　　辘轳秋又转记旋草新词江头凭鴈乗槎上银汉想车尘才踏东华红輭何时赐见漏声移凉宫夜半问莼鲈今几西风未觉歳华迟晩　一片丹心白发滴露研朱雅陪清燕班囘栁院蒲团底小禅观望罘罳明月初圆午夜应共婵娟茂苑愿年年玉兔长生耸秋井干沁园春冰漕凿方泉宾客请以名斋邀赋此解
　　澄碧西湖輭红南陌银河地穿见华星浮影僊棋局静清风行处瑞玉圭寒斜谷山深望春楼逺无此峥嵘小渭川一地解不波不涸独障狂澜　老苏而后坡仙继菊井嘉名相与传试摩挲劲石无令角折丁宁明月莫涴规圆谩结鸥盟那知鱼乐心止中流别有天无尘夜聴吾伊正在秋水防干
　　玉漏迟瓜泾度中秋夕赋
　　鴈边风讯小飞琼望杳碧云先晚露冷防干定怯藕丝冰腕净洗浮空片玉胜花影春灯相乱秦镜满素娥未肯分秋一半　每圆处即良宵甚此夕偏饶对歌临怨共一婵娟几许雾屏云缦孤兔凄凉临水晓风起银河西转摩泪眼瑶台梦囘人逺
　　古香慢自度腔夷则商犯无射宫赋沧浪看桂
　　怨蛾坠栁离佩摇葓霜讯南圃谩撞槁扉倚竹袖寒日暮还问月中游梦飞过金风翠羽把残云剰水万顷暗熏冷麝凄苦　渐浩渺凌山高处秋澹无光残照谁主露粟侵肌夜约羽林轻误剪碎惜秋心更肠断珠尘藓路怕重阳又催近满城细雨
　　齐天慢毗陵两别驾招饮丁园索赋
