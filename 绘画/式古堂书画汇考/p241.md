<!-- { "loadSidebar": true } -->
　　硏北杂志云赵忠简公家藏故韦偃畵松絶妙上题韦偃嵗寒图广政二年十月七日奉防将仕郎守将作监臣黄居宷识旁有小古印及得全堂诸印忠简在贬所尝失之其孙盛后于他书畵得之至今藏其家云
　　韦侯古栢图
　　外录
　　米氏畵史云张友正家收古栢一株枝枝如龙蛇糺结甚异石亦皴澁不凡题为韦侯
　　尉迟乙僧
　　尉迟乙僧天王像卷
　　神品上
　　臣张金界奴上进
　　内畵库明道元年十月十日奉圣防秘阁防取到唐外蕃尉迟乙僧畵天王一轴字号系能品下装褫成卷
　　入内内侍省内西头供奉官朝奉郎守内侍省内侍伯勾当内畵库防军臣卢道隆
　　入内内侍省内东头供奉官朝奉郎守内侍省内府局丞勾当内畵库上骑都尉臣邵从偓
　　银青光禄大夫检校太子宾客兼御史大夫充上御药供奉勾当内畵库上骑尉臣任守忠
　　银青光禄大夫检校太子宾客兼御史大夫充上御药勾当内畵库上防军臣杨懐忠
　　唐尉迟乙僧吐火罗人贞观初其国以善畵荐中都授宿卫官封郡公父跋质那时人呼为大尉迟乙僧为小尉迟父子皆擅丹青其用笔之妙遂与阎立本相抗衡自宋秘府所藏止是天王一轴留至于今散在人间千百余禩阅歴多代此亦人之罕覩者乃絶无仅有之珍不可易得敬袭保防以传乆逺俾人具瞻亦足兴起庄严以惩创恶念勿谓浮屠异端无裨于世教而忽之时万厯十载孟冬至日墨林山人项元汴谨识
　　题尉迟乙僧着色天王小像
　　秘箧吴生释伽降生图为有唐人物第一无论落笔神竒特立一世即其纸墨收藏亦非余图之可企及耳崇祯己巳清和八日复得小尉迟设色天王于檇李项氏其行笔赋色全法吾家僧繇星宿图而装褫印记又在吴生卷上顿令寳晋斋中维摩观音不得专美于前岂非千古大快事乎苐恨法书卷中百计勤购仅获士衡平复逸少此事两帖而已乃逸少廿字旋为犹子诞嘉豪夺迄今尚在梦想的闻子敬麻牋洛神十三行在锡山安氏近始得见真足压倒右方书迹未知何时成购此书函谷一丸泥差堪为鍳家吐气耶记此以俟玉峰张丑广德父书于真晋斋
　　唐尉迟乙僧大刷色天王像其值肆拾金明墨林道人项元汴敬袭
　　外录
　　书畵舫云尉迟乙僧之畵近世罕覩其踪故于晋唐道释部中不复甲乙近始购藏宋褙着色天王像卷欣羡无已得之最晩知之最深若非目覩真迹防失一国士矣为述赞云乙僧善冶笔法清圆天王小像穷工极妍顾陆为友阎吴比肩焚香展阅翩然欲仙向后吴道托塔天王云葢天王并从此本翻出其沈着处殆不及耳立轴作袖卷装自北宋始
　　名畵记云尉迟乙僧于阗国人父跋质那乙僧国初授宿卫官袭封郡公善畵外国及佛像时人以跋质那为大尉迟乙僧为小尉迟畵外国及菩萨小则用笔紧劲如屈铁盘丝大则洒落有气槩僧琮云外国鬼神竒形异貌中华罕继窦云澄思用笔虽与中华道殊然气正迹髙可与顾陆为友唐朝名畵录云尉迟乙僧者吐火罗国人也贞观初其国王以丹青竒妙荐之阙下或云其国尚有兄甲僧未见其畵踪也乙僧今慈恩寺塔前功德又凹凸花面中间千手眼大悲精妙之状不可名焉又光泽寺后七宝台后面畵降魔像千怪万状实竒踪也凡畵功德人物花鸟皆是外国之物像非中华之威仪前辈云僧尉迟阎立本之比也品第无异景尝以阎畵外国之人未尽其妙尉迟中华之像抑亦未闻由是评之所攻各异其畵故居神品也
　　畵鉴云尉迟乙僧外国人作佛像甚佳用色沈着堆起绢素而不隠指平生凡四见真迹要不在卢棱伽之下
　　杨升庵集云尉迟乙善绘凹凸花或云乙是僧又张僧繇畵于一乘寺逺望眼晕如凹凸近视即平书畵舫云思陵秘府书畵其装褾裁制各有尺度印识标题具有仪式详载癸辛杂识内云一应古畵如有宣和御书题名并行拆下不用别令曹勋等定验另行譔名作畵目进呈取防其言如此余家收蓄尉迟乙僧天王现有宋仁宗徽宗髙宗三朝御玺题记并金章宗贾秋壑及元文宗印记则周公谨之言殆不然也
　　又云书畵中有宣和印识而谱不载者非赝也乃谱成以后续收之本
　　畵鉴云唐人畵卷多用碧绫剜背当时名士于防道上题字自经宣和绍兴装饰尽用拆去古迹邈不可得矣
　　阎立本
　　阎右相洪崖仙图卷【此图书畵舫作吴道铁网瑚作阎立本并载俟考】洪崖先生不知何许人也姓张名蕴字藏真风神秀逸志趣闲雅仙书秘典九经诸史无所不通开元中已千嵗矣葢古之髙仙明皇仰其神异累诏不赴多游终南泰华或往青城王屋与东罗二大师为侣每述金丹华池之事易形链丹之术人莫究其微妙焉先生戴乌防衣红蕉葛衫乌犀带短靿靴仆五人名状各怪曰橘术粟葛拙有白驴曰雪精日行千里复有随身之用白藤笠六角扇木如意笻竹杖长盈壶常满杯自然流酌每跨驴领仆游于市廛酒酣笑傲自若明皇诏图其像庶朝夕得瞻观之元祐四年东坡苏轼书
　　余往年每见钱舜举龚翠岩畵洪厓图其人物与此卷畧相似而笔路染色各自不同今观此图制作皆有唐人法度非钱龚二老可及诚旧物也其出处已详于坡仙之跋兹不复赘至正甲申十月廿八日大痴道人题时年七十有六
　　阎令职贡师子图
　　外录
　　云烟过眼录云崔中丞彧所藏阎立本职贡师子图大师子二小师子数枚虎首而熊身色黄而褐神采粲然与世所畵师子不同胡王踞坐甚武傍有女妓数人各执胡琴之类并执事者十余皆沈着痛快髙宗题云阎立本职贡师子图前有睿思东阁大印
　　阎立本文殊诣维摩问疾图
　　外录
　　书畵舫云金阊史氏示余阎立本文殊诣维摩问疾图绢本大着色树石古雅人物生动丑按立本畵迹当时号为丹青神化真不虚也苐阎笔传世不多生平所见仅此闻有阎畵扫象图未及见
　　阎右相渭桥图
　　外录
　　广川畵跋云渭桥图汉受呼韩邪朝正月于渭上者也绍圣三年邵仲恭出其图且访其畵长阔逺近或不可料至芙蓉李杏亲见一时人马屋木全失形似大不与今世畵上所见相类此其理何哉余曰世之论畵谓其似也若谓形似长说假畵非有得于真象者也若谓得其神明造其县解自当脱去辙迹岂嫓红配绿求象后摹写卷界而为之耶畵至于此是解衣防礴不能偃伛而趋于庭矣恐时人未能以此求其下笔时也立本世以畵显当在荆州时得张僧繇畵初犹未解曰定得虚名耳明日又往曰犹是近代好手明日又往曰名下定无虚士十日不能去寝卧其下对之夫畵至于出辙迹者其难悟如此后人畵未能辨笔画而学不知形象所主见解又非得若立本极其功用至于论畵一望而县断是非得失者妄也但恐世之所论非真得诸絶而不留者当是平平者尔若在四五间者犹可意识求之其过于什一者果可辨其真伪哉若谓出于一二而得非数者恐非立本不能言
　　阎立本诸番图卷
　　阎立本总章元年拜右丞相封博陵县公有应务之才兼能书畵时天下初定异国来朝诏立本畵外邦人物此图是也李嗣真云自江左陆谢云亡北朝子华长逝象人之妙号为中兴至若万国来庭奉涂山之玉帛百蛮朝贡接应门之叙位折旋矩度端簪奉笏之仪魁诡谲怪鼻饮头飞之俗尽该毫末备得神情故朝廷号为丹青神化与兄立德同在上品云临汉魏泰道辅记
　　右图起武兴止狼牙修计国二十六为人二十八具列国状貌道辅尝有东轩笔记行于世【阙】
　　阎令歩辇图
　　外录
　　米氏畵史云宗室君发以七百千置阎立本作太宗歩辇图用熟绢通身背畵经霉便两边脱磨畵苏落
　　畵鉴云阎立本畵三清像异国人物职贡图传法太上像五星像皆宣和明昌物余并见之及见歩辇图畵太宗坐歩辇上宫女三十余人皆曲睂丰颊神采如生一朱衣髯官执笏引班后有赞普使者服小团花衣及一从者赞皇李卫公小篆题其上唐人八分书赞普辞婚事宋髙宗题印完真竒物也
　　阎右相西域图
　　外録
　　畵鉴云王芝子庆家收阎令畵西域图为畵品第一赵集贤子昻题其后云畵惟人物最难器服举止又古人所特留意者此一一备尽其妙至于发采生动有欲语状在虚无之间真神品也
　　书畵舫云阎令以畵显太宗时所制职贡图前元时在齐斋赵与懃家或云即王防图也其畵宋世藏尚方按董逌广川畵跋第二卷有上王防图叙录一篇防文索畵想其真迹神妙殆胜西域图云
　　卢鸿一
　　卢浩然草堂十志图
　　外录
　　石林避暑录云卢鸿草堂图旧藏中贵人刘有方家余往有庆厯中摹本亦名手精妙犹记后载唐人题跋云相国邹平叚公家藏图书并用所厯方镇印记咸通初余为荆州从事与柯古同在兰陵公幕下阅此轴今所歴嵗时倐逾二纪荐罹多难编轴尚存物在时迁所宜兴叹丁未年驾在岐山涿郡子謩记乂书己酉嵗重九日专谒大仪遂载览阅累经多难顿释愁襟子謩再题邹平公段文公也柯古其子成式字也子謩不知何人涿郡葢亦卢氏望兰陵公或云萧邺其罢相出为荆南节度使咸通初成式终太常少卿则所谓大仪也丁未僖宗光啓二年己酉昭宗龙纪元年此畵宣和庚子余在楚州为贺方回取去不归当时余方自许昌得请洞霄思卜筑于此山之下视图中草堂樾舘桃烟舘幕翠庭等渺然若不可及今余东西两岩略有亭堂十余所比年松竹稍环合每杖防登山竒石森耸左右诘曲行云霞中不知视鸿居为何如但恨水泉不壮无云锦淙金碧潭耳书畵舫云范阳卢鸿一字浩然隠居嵩少间清真絶俗人伦师表开元中以谏议大夫召不就喜写山水笔墨峥嵘所作草堂十志图旧藏段成式家下逮宋元显晦不一向后严分宜购得之载之书畵纪按文休承笺注云十图既精妙而诗辞又作十体书之乃金陵杨氏物后归苏门袁氏复在丹阳孙氏米元晖诸公所录已逸其二今十志皆全又有杨凝式周必大跋语尤为可宝或云十志既逸其二焉得复全余谓神物离合固自有数子勿疑也
　　又云往者伯兄以绳见古迹卷中有丹杨蔡肇署名以为拟书者之失余曰否否考晋地理志谓山多赤栁故曰丹杨非误也此如汉郭究碑书仲尼为仲泥系假借字例别有昊苍为浩仓天地为坠鹤爵为寉□互易増损用之无害因思古人姓名字号其曹不兴为弗兴字异义同卢楞伽为棱伽文同为仝米黻为芾夏珪为圭倪瓒为郳伯虎为柏古文通用陆珫为统又为陆玩以字形误之张璪为藻闗穜为仝董源为元以声音误之王洽为墨则因泼墨而得名范中立为寛则因性缓而起号庄周为严荀卿为孙魏征为证呉道为道元丙审为景审并属避讳朱防为夏陆堇为杜葢表出姓文壁为征明陈淳为道复则以字行非如卢鸿一为卢鸿记载讹谬米尹仁为友仁徐珵为有贞前后更定后学不可不究心也
　　曹　霸
　　曹将军玉花骢图
　　杜工部赠曹将军丹青引【原诗不录】
　　元祐戊辰获观于才翁之子及之对紫金浮玉书米黻【小行草书】
　　广平程钜夫观
　　髙秋风起玉闗西踣铁归来十万蹄貌得当时第一匹昭陵风雨夜闻嘶雍虞集题
　　外录
