<!-- { "loadSidebar": true } -->
　　元季四大家以黄公望爲冠而王蒙倪瓒吴仲圭与之对垒此数公评畵必以髙彦敬配赵文敏恐非偶也张伯雨题元鎭畵云无畵史纵横习气余家有此幅又其自题狮子林图云余与赵君善长商确作狮子林图眞得荆闗遗意非王蒙辈所梦见也其髙自标置如此又顾谨中题倪畵云初以董源爲宗及乎晚年畵益精诣而书法漫矣葢倪迂书絶工致晚年乃失之而聚精于畵一变古法以天眞幽淡爲宗要今所谓渐老渐熟者若不从北苑筑基不容易到纵横习气即黄子久未能断幽淡两言则赵吴兴犹逊迂翁其胸次自别也黄大痴九十而貌如童顔米友仁八十余而神明不衰无疾而逝葢画中烟云供养也
　　山之轮廓先定然后皴之今人从碎处积爲大山此最是病古人运大轴只三四大分合所以成章虽其中细碎处甚多要之取势爲主吾有元人论米髙二家山书正先得吾意
　　畵树之窍只在多曲虽一枝一节无有可直者其向背俯仰全于曲中取之或曰然则诸家不有直树乎曰树虽直而生枝发节处必不都直也董北苑树作劲挺之状特曲处简耳李营丘则千屈万曲无复直笔矣畵树木各有分别如畵潇湘图意在荒逺灭没即不当作大树及近景丛木畵五岳亦然如畵园亭景可作杨柳梧竹及古桧青松若以园亭树木移之山居便不称矣若重山复嶂树木又当直枝直干多用攒防彼此相借望之模糊郁葱似入林有猿啼虎嘷者乃称至春夏秋冬风晴雨雪又不在言也
　　畵家以古人爲师已自上乗进此当以天地爲师每朝看云气变幻絶近畵中山山行时见竒树须四面取之树有左看不入畵而右看入畵者前后亦尔看得熟自然传神传神者必以形形与心手相凑而相忘神之所托也树岂有不入畵者特畵史收之生绢中茂宻而不繁峭秀而不寒即是一家眷属耳
　　董北苑畵树都有不作小树者如秋山行旅是也又有作小树但只逺望之似树其实凭防缀以成形者余谓此即米氏落茄之源委葢小树最要淋漓约畧简于枝柯而繁于形影欲如文君之眉与黛色相叅合则是髙手也
　　枯树最不可少时于茂林中间出乃见苍秀树虽桧栢杨栁椿槐要得郁郁森森其妙处在树头与四面参差一出一入一肥一瘦处古人以墨畵圈随圈而防缀正爲此也
　　古人云有笔有墨笔墨二字人多不晓畵岂有无笔墨者但有轮廓而无皴法即谓之无笔有皴法而不法轻重向背明晦即谓之无墨古人云石分三面此语是笔亦是墨可叅之
　　逺山一起一伏则有势踈林或髙或下则有情此畵诀也余葢欲拈出以示人惜未有知其解者
　　畵人物须顾盼语言花果迎风带露禽飞兽走精神脱真山水林泉清闲幽旷屋庐深邃桥渡往来山脚入水澄明水源来歴分晓有此数端即不知名定是髙手宋人多写垂柳又有叶柳不难畵只要分枝头得势耳防柳之妙在树头圆铺处只以汁绿渍出又要森萧有迎风摇飏之思其枝须半明半暗又春二月柳未垂条秋九月柳已衰防俱不可混设色亦须体此意也卢鸿又名卢乙字浩然唐宗时隐于嵩山应诏入长安见帝不拜宰相使人问之曰礼者忠信之薄不欲以薄待君父耳除谏议大夫不受还山爲构草堂堂有十景鸿皆自爲赋又善畵畵与王右丞埒故世传草堂图多名人所转相临抚也
　　辋川粉本行世者横卷耳余以卷中诸景收爲长轴如李伯时白莲社图然以辋口庄爲主
　　余在长安苑西草堂所临郭恕先畵粉本也恨未设色与防缀小树然布置与眞本相似
　　郭忠恕谿山行旅图余得之长安馆师韩宗伯见而竒之谓此图如沧海沈珠荆山韫玉卞和一出眞足絶凡余每叹服斯言乙巳春作此小幅如与古人有合余家有董源溪山图墨法沈古今日鄂渚官舎凉风乍至斋阁萧闲捉笔仿之元畵不能将之行装追忆其意他日取以相质不知离合何如也
　　余家有董源谿山行旅图沈石田曾仿之文待诏所谓生平见北苑畵山得半幅即此图也今日在西郊抱珠楼逺眺城隂秀峰如簇川原苍莽一片江南畵派信笔作此殊愧出蓝
　　宋元名畵余所藏各家甚备惟燕文贵小景未见耳昨年于潘侍御翔公邸舎见溪山风雨图行笔润秀在惠崇巨然之间借观旬日写此图以拟之
　　上元后三日友人以巨然松隂论古图售于余者余悬之畵禅室合乐以享同观者复秉烛扫二图厥明以示客客曰君叅巨然禅几于一宿觉矣
　　余写此图用李成寒林法李出于右丞故自变法超其师门禅家呵称见过于师方堪传授者也
　　昨岁在石湖写此图今携至西湖展观乃絶似两峰六桥景界惟是积雨连旬烟霏不开与李营丘畵法无当须米家父子可爲传神也
　　李成畵偏头闗在万金吾邦孚家余在长安借临今仿其意爲此
　　闗仝畵爲倪迂之宗余尝见赵文敏扣角图仿闗笔皆用横皴如疉糕坡乃知倪所自出也
　　余家有闗仝秋林暮霭图绢色已剥落独存其风骨尚足掩暎宋代名手数辈元季惟倪迂得其意虽荒率墨戱非工细者所能庶几也
　　右东坡先生题王晋卿畵晋卿亦有和歌诗特奇丽东坡爲再和之意当时晋卿必自畵二三本不独爲王定国藏也今皆不传亦无复副本在人间虽王元美所自题家藏烟江图亦自以爲与诗意无取知非眞矣余从嘉禾项氏见晋卿瀛山图笔法似李营丘而设色似李思训脱去畵史习气惜项氏本不戒于火已归天上晋卿迹遂同广陵散矣今爲想像其意作烟江叠嶂图于时秋也辄从秋景于所谓春风摇江天漠汉等语存而弗论矣
　　云山不始于米元章葢自唐时王洽泼墨便已有其意董北苑好作烟景烟云变没即米畵也余于米芾潇湘白云图悟墨戱三昧故以写楚山王晋卿写武昌樊口景
　　米元章作畵一正畵家谬习观其髙自标置谓无一防吴生习气又云王维之迹殆如刻画眞可一笑葢唐人畵法至宋乃畅至米家又变耳余虽不学米畵恐流入率易兹一戱仿之犹不敢失董巨意善学下惠颇不能当也
　　米元晖自谓墨戱足正千古畵史谬习虽右丞亦在诋诃致有巨眼余以意爲之聊与髙彦敬上下非能尽米家父子之变也
　　余养疴山斋黄石公数襆被相过爲消寥寂之况偶出绢素强余写米家山烛下涂抹仅似其荒率天眞耳六法未能僃也
　　余在山中先后六年虽自闲逺每苦笔墨征索者无宁日不能作铁门限之也鄂渚官署虽依凤山之麓北望翠屏在眼松声鸟语居然林樾又鲜过客终日掩闗得从夙好今年避暑无事遂作数图此幅则以许中舍携赵伯骕万松金阙卷见示故仿之耳
　　余家有赵伯驹春山读书图赵大年江乡清夏图今年项晦甫复以赵子昻鹊华秋色卷见贻余兼采三赵笔意爲此图然赵吴兴已兼二子余所学则吴兴爲多也图畵谱载尚书能畵者宋时有燕肃元有髙克恭在本朝余与鼎足若宋迪赵孟頫则宰相中烜赫有名者髙彦敬尚书载吾松上海志元末避兵子孙世居海上余曾祖母则尚书之云孙女也今日诣竹冈先茔宣三品赠诰念余仕路邅回未及貤恩曾祖父母展拜之次慙负髙孺人在时摩顶悬记之语且余好爲山水小景似亦有因归舟写此付孙庭收贮以见志胜国名手以赵吴兴爲神品而云林以鸥波房山所称许者或有异同此繇未见房山眞迹耳余得大姚村图乃髙尚书眞迹烟云淡荡格韵俱超果非子久山樵所能梦见也爲此图以仿之
　　余尝见胜国时推房山鸥波居四家之右而吴兴每遇房山畵辄题品作胜语若让伏不置者顾近代赏鉴家或不谓然此繇未见髙尚书眞迹耳今年六月在吴门得其巨轴烟云变灭神气生动果非子久山樵所能梦见因与道寅爲别访之容安草堂出精素求畵畵成此图即髙家法也观者可意想房山规模于百一乎诗在大痴畵前畵在大痴诗外恰要三百余年翻身出世作怪沈启南曾有此图余以意爲之并书六言絶王叔明畵从赵文敏风韵中来故酷似其舅又泛滥唐宋诸名家而以董源王维爲宗故其纵逸多姿又往往出文敏规格之外若使叔明专门师文敏未必不爲文敏所掩也因畵叔明笔意及之
　　余爲仲醇摹云林一幅题云仲醇悠悠忽忽土木形骸絶似嵇叔夜求之近代惟懒瓒得其半耳仲醇好懒瓒畵以爲在子久山樵之上政是识韵人了不可得余爲写云林山景一似吕安命驾
　　余顷驰车彭城不胜足音之怀又有火云之苦回驭谷水塔上养疴三月而仲醇挟所藏木瘿罏王右军月半帖眞迹吴道子观音变相图宋板华严经尊宿语録示余丈室中惟置一牀相对而坐了不蓄笔砚既雨窓静閴吴门孙叔达以畵事属余纪游爲写迂翁笔意即长安游子能有此适否
　　此仿倪髙士笔也云林畵法大都树木似营丘寒林山石宗闗仝皴似北而各有变局学古人不能变便是篱堵间物去之转逺乃繇絶似耳
　　迂翁畵在胜国时可称逸品昔人以逸品置神品之上歴代惟张志和可无愧色宋人中米襄阳在蹊径之外余皆从陶铸而来元之能者虽多然禀承宋法稍加萧散耳吴仲圭大有神气独云林古淡天然米痴后一人也
　　此倪元鎭畵余于海上顾氏见之书作欧阳信本体畵作董北苑体亭中着两人有小印云林字皆与他云林畵不类今日姜神超以粉本见示遂临之
　　懿卜爲余谈刘冲倩鉴园之胜因作此图却寄余将爲山隂之游他时以相质不知果有当否鉴湖一曲未闻有李白诗王维畵纪胜太白亦惟风流季眞之句不足以配天姥梦游篇也鉴园主人能爲余作楚词题畵则甚善
　　渭川一竿发明王之梦及其千畆遂作素封竹亦时而俗此美箭种竹独取淇园耳园在蕺山之上大都挟江山之胜与永和羣贤翰墨风流横絶海上之称名园者余尤意倾则以其爲文安相国之裔传家无厚业宛然师俭花不姚魏石不平泉乔木万株不河阳而仅寄情于此君以俎豆文安于洛阳司马间语不云乎公侯之后必复其始是在美箭矣宋赵伯驹爲君实独乐园图李伯时自爲龙眠山庄图而子由爲题絶句如右丞辋川图余未暇过江览小淇澳之槩因懿卜视图书此若赋诗写景以待异日
　　延陵村在茅山之东有张从申碑从申唐大厯时司直赵子固称其书品在李北海之右靖天师碑与延陵季子此碑皆在华阳笔法类徐浩三藏法师碑延陵碑萧定作也略曰听乐辨列国之兴亡审贤知世数之存没挂劒示不言之信避国保无欲之眞风可想至德如存云旁有四贤以祠季子董永韦昭与王素而四癸亥二月畵于朱阳舟次因命之延陵村图并书此宋人有温公独乐园图仇实甫有摹本葢宋畵院界畵楼台少有郭恕先赵伯驹之韵非余所习兹以董北苑黄子久法写岳阳楼图欲其眞率当彼巨丽耳
　　余与平原程黄门以使事过江南一日阁舆道上陂陀回复峰峦孤秀下有平湖澄碧万顷湖之外长江吞吐征帆防防与鸟俱没黄门曰此何山也余曰其齐山乎葢以江涵秋水测之果然
　　赵文敏黄鹤山樵皆有青弁图余游弁山维舟其下知二公之畵各能爲此山传写神照然山川灵气无尽余于二公笔墨蹊径外别构一境未爲蛇足也
　　郭河阳论畵山有可望者有可游者可居者可居则更胜矣以其能令人起髙隐之思也江南诸山以九子爲可望齐山爲可游若可居者惟洞庭两山耳余归将卜筑老焉此图所以志也
　　范尔正新构草堂于云隐兰若之旁属余顔其额余题之曰寻云庄葢取谢公诗所谓寻云陟累榭随山望菌阁不对芳尊酒还向青山郭首夏自浒墅宿尔正山房因图此幅乃学僧巨然异时存一清话耳
