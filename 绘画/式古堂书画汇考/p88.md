<!-- { "loadSidebar": true } -->
　　招子拜观帖后内翰文昭公三书云五十郎者吾六世祖司直公尊行也【公乃艇斋父讳晦之字仲共】内翰乃司直公之叔祖故作书以此称之其帖【阙】故云叔翁批盖三帖是家书耳先世未尝附焉观雁湖李公之跋则可见矣先君恐其遗散遂附于诸帖之后招子因参其家传攷其次第始得知焉乙亥冬随侍先君辟地稠原至于驼山屡遭锋刄之阨此帖此身甚于草芥殆几于不保矣幸神其拥防与他书表里佩在左右一旦遂为不失之物真可谓夺之虎口而得之龙颔也呜呼经此一番大变故而所擕尽为一空可为当日憾然此生尚存斯文未防犹可谓后来庆虽则神者相而亦莫非祖宗有灵防防之中隂实相之也当是时如高大父艇斋文安赞述及晦庵先生朱文公所与曾大父适轩讲书十七帖俱在嚢中其所谓赞述者仅存一轴而文公墨帖只存四五纸如此书则全璧依然青氊再复至今为全书为我家故物于斯弗失矣招子暇日重为缉理遂得以窥先代四祖染翰之尽其心文安讲书收拾之尽其力祖考二君珍藏之尽其功流传三百年间纸未弊而墨未渝也呜呼一经靖康之变再歴开庆之扰终更德祐之阨异书竒文古篆名迹至于泯没凘尽与之俱化者亦不少而此帖岿然独存尚传千载曾不与之俱化吁可怪也夫若使后人观之耸然骇愕当抚卷而三叹也为之子孙者又安敢失坠而忘其祖宗付托之意哉故予题其帖曰传家之寳云嵗在黓敦牂季秋菊前一日八世孙招子再拜谨书于跋尾【按招子跋与五十郎者皆文昭肇札也鐡网瑚本五十郎人来帖末欵有宰上二字则此帖为湘潭令宰札矣又考文定公巩神道碑南丰县志选举题名曾易占子六长曅早卒次巩三牟四宰五布六肇原本载肇于宰布之前令皆仍之俟得真迹考正】
　　赵　抃
　　赵清献山药帖【行楷书纸本】
　　四【项氏编号内项氏诸印不录】
　　抃启辱诲示以南都山药分恵曷胜珍感介还布谢崖畧不宣抃顿首知郡公明大夫坐前即刻　海柑四十颗容易为献皇恐皇恐
　　孙　甫
　　孙之翰与德表帖
　　之翰启孟冬薄寒伏惟德表兄长朝奉尊体起居万福之翰即日恩不审迩来动止何似之翰改使湖北向已上状自后江行寡便不数拜问之翰八月廿二日方到本路十月中始还治舎内外幸亦如常末繇省侍伏乞善保寝兴专奉状拜候不备弟之翰百拜德表朝奉兄台前十月十五日状
　　外录
　　陈继儒云之翰孙之翰甫也尝着唐史要论必盥手始函之谓家人云万一有兵燹之变货财尽弃之此书不可失也公移少间增损未尝去手其在江东为转运使出行部亦以自随过休亭止辄复修之会宣州有急变乗驿遽往行后金陵火延烧廨舎子弟亲负其笥避于池中岛上公宣州还入门问曰唐书在乎对曰在文潞公尝从公借之己巳除夕记
　　孙之翰虞候还帖【行书纸本】
　　甫启虞候还附手启必已呈左右节级归又辱启诲承即日体况休豫深以为慰舟船极荷应副已差人申取亦欲完葺也有所教令时惠音余惟顺时自重以竢迅擢不宣甫手启子温运判屯田同年侍史三月廿六日谨空
　　司马光
　　司马温公两淮帖【行书纸本】
　　光再覆伏自兵兴两淮几为弃地朝廷虽欲渐谋经理而兵食阙然未易仓卒办也余俟后讯详具伏乞照知光再拜
　　司马温公史草并短启附范忠宣手简【史草并忠宣简不录】
　　右伏尊慈特有颁赐感佩之至但积下情谨奉状陈谢伏惟照察谨状【阙】月日具位【阙】状【此系温公短启真迹】
　　温公起通鉴草于范宣公尺牍其末又谢人惠物状草也幅纸之间三絶具焉诚可寳哉岐国汝述明可识
　　温公修通鉴起草于书牍间可见当日用意之厪至答送物状亦自为检前軰之不茍如此可师也已嘉定八年十二月十四日任希彛观于玉堂夜直
　　此属稿尔而字画无一敧倾惟公不欺之学何往而不在哉葛洪程珌赵崇和同观因相与叹仰如此
　　四百五十三字无一笔作草则其忠信诚慤根于其中者可知已永昌元年其嵗壬午晋元帝即位之五年也自正月王敦将作乱至十二月慕容皝入令支而还每事苐书发端一二字或四五字其下则以云云摄之校今通鉴是年所书凡日时有异同此或初藁而后更删定之欤始公辟官置局前后汉则刘贡父自三国七朝而隋则刘道原唐五代则范淳父至于削繁举要必经公手乃定此永昌一年事公不以属道原而手自起草何欤然则文正忠宣之手泽所存犹足企想元祐一时际会之盛岂固以翰墨争长为可传哉至顺二年嵗次辛未夏四月乙丑东阳柳贯题
　　温公被命为通鉴给笔札辟僚属其事至重其以牍背起草可以见其俭字必端谨可以见其诚比事而书该以一二字可以见其博纸尾谢状稿此寻常之事亦出于手书可以见其遇事之不茍也方公作此时岂料其为后世之传由今传之盛德之蕴自然而形见盖有不可胜言者敬慕不已谨题巻末韩性
　　司马公编通鉴用范忠宣公手帖起草方晋之南海多事晋书多引小书世说语论之类极丛冗此载永昌之初一年或加之以润色之辞矣公尝自言编阅旧史旁采小说岂果为晋史故耶此则未之见也至顺二年秋八月朔浦江吴莱谨跋司马公作通鉴长编范忠宣实与共事大纲领处皆公手自笔削而元祐名臣汉唐以下人物非所伦也故其相继为相使四夷懐畏人莫敢有议者今观此巻一时典刑犹在若冠冕而立殿陛之下展玩惟有景慕甘立敬题
　　温公于通鉴书永昌元年事视此犹为详备此特其初稿耳而作字方整不为纵逸之态其敬慎无所茍如此宜其十有九年始克成书欤今之文人以敏捷为高贵轻扬而贱持重使温公复生未必能与之相追逐也展玩之余惟有掩巻太息而已至正元年夏四月二十二日后学黄溍书
　　张南轩跋荆公书谓丞相平生何得有许忙事此言深中其病今观温公此稿笔削颠倒讫无一字作草其谨重详审乃如此诚笃忠厚气象凛然见于心画之表彼浮躁急廹者安能如是耶后学宇文公谅书
　　司马公通鉴编年一变班马旧史之习而国家兴衰生民休戚善可为法恶可为戒者备此书矣故以事系月以月系年而不以日或以年不以月者盖周嵗之中记事之要总为一编而君臣父子是非得失之互见使人得便观覧有春秋之义例焉此稿标题晋永昌元年事是年王敦还镇元帝崩乃江左立国之一变故公不得不手书之范忠宣与公继居相位今获手笔于一纸岂胜幸哉至正三年十月朔旦后学朱润书
　　典午渡江后盗臣接迹起由其创业初所事不以理温公成通鉴善恶悉就纪心画既严正形见在藁纸藁盖人所忽敬慎不少弛固宜公之心天地同终始郑元祐
　　外录
　　瑚网云隆庆辛未仲夏得于无锡安氏用价二十二金
　　王安石
　　王荆公书楞严经要防【正楷书原文不录】
　　【款书】余归钟山假道原本手自校正刻书寺中时元丰八年四月十一日临川王安石稽首敬书
　　霜筠雪柏钟山寺投老归欤寄此生王介甫既赋此诗元丰八年四月竟罢政而归书经乃其时也继遂为元祐矣假本道原即刘秘丞恕也经中十二者欲令法界众生求男得男是时雱已卒介甫之意端有所为后舎半山所居为寺申其荐拔可叹也作字有斜风疾雨之势亦其性卞急使然然不妨得书法陵阳耄叟牟献之书
　　观世音菩萨发妙耳门从闻思修入三摩地与眼耳鼻舌身意日刦相倍此一节楞严经之法髓也荆公暮年深悟佛理故特于是经提出而亲书之所以深警禅学之士岂复有心较世间之荣辱是非及字画之工拙也哉后学王叹慨而敬书之宋王安石字介甫号半山本抚州临川人后居金陵官至丞相封荆国公諡曰文追封舒王凡作字率多淡墨疾书初未尝畧经意惟达其辞而已然使积学尽力莫能到评书者谓得晋宋人用笔法美而不夭艶瘦而不枯瘁黄庭坚云荆公率意而作本不求工而萧散简逺如高人胜士敝衣败履行乎大车驷马之前而目光在牛背此巻是荆公手书楞严经防要视其所摘乃深于宗教由其积学累功所至非防常漫自抄冩可拟观其书圎转健劲别有一种骨气风度俊逸有飘飘物外之想予家法书颇众如此本者止获是经卷世所希见寂寥之中一展阅之亦可以出生死游浄土不为无益絶胜罗尘网溺嗜欲饕餮堕于饿骨趣中歴刦不能超也岂特贵其书之竒妙而已哉墨林子项元汴敬识于撄宁庵其值三十金
　　宋淮海张邦基墨庄漫录王荆公书清劲峭拔飘飘不凡世谓之横风疾雨黄鲁直谓学王蒙米元章谓学杨凝式以余观之乃天然如此墨池编以介甫笔老不俗说郛所抄宋杂记谓荆公作字似
<子部,艺术类,书画之属,式古堂书画汇考,卷十二>忙者而山谷以荆公字法出于杨虚白今停云舘所镌安石二札具在何尝类杨景度也介甫书要防巻留余处弥月纵观因述诸说如是乐卿识
　　文彦博
　　文潞公祠部帖
　　彦博顿首祠部同年近累得来翰深荷勤意审美转伏惟欢会未涯披对春中万万爱重彦博顿首　静万已至且令模书必应过夏
　　吕大防
　　吕维仲私门帖【行书纸本】
　　大防顿首私门不幸息女防亡伏台慈特赐手问仰荷轸恤无任悲感未由面谢哀咽奉启不次大防顿首尚书右丞台坐
　　蒲宗孟
　　蒲传正夏中蒲兵帖【行楷书纸本】
　　宗孟顿首夏中蒲兵还辱荣翰遥懐德谊无时暂忘秋高气清想惟迩日视履均胜南北辽邈江河阻修引领话言实劳鍳寐初寒惟冀倍万珍衞手削草率不宣宗孟顿首知府钤辖子中待制十二日
　　唐　坰
　　唐林夫征局冗坐帖【行书纸本】
　　三【项氏编号帖内项氏李氏诸印不録】
　　坰启征局冗坐忽辱珍翰意快目明殊增欣感昨日纸再纳一番朝夕躬请左右次不宣坰再拜彦逺尊兄侍史　午刻
　　韩　绛
　　韩子华承师诗帖【行楷书纸本】
　　绛偶成拙颂寄冲师长老颍川韩绛上
　　承师一指便心空万象森罗触处通别后自它知不隔漫漫积雪起寒风
　　韩子华家湌帖【行楷书纸本】
　　绛启屡承见顾皆失迎候岂胜愧悚来早攀请家湌幸希垂访庻少接清论也余不皇悉绛只启节推同年廿六日
　　韩　绎
　　韩绎瞻懐帖【行书纸本】
　　绎顿首再拜留守司徒侍中绎瞻懐馆下驰情旦暮昨以承乏牵冗久疎左右之问悚作至深冬仲严寒伏惟台候动止万福区区乡往未繇言侍仰觊保调寝味下情之望谨奉启不宣绎皇恐启上留守司徒侍中台坐十一月一日谨空
　　韩　缜
　　韩玉汝钦闻帖【行书纸本】
　　缜钦闻制命深副愿言属此守藩莫皇修庆向风驰想言叙奚殚缜又上
　　钱　勰
　　钱穆父跋先起居帖【行书纸本】
　　三【项氏编号帖内项氏诸印不录】
　　先起居赠开府仪同三司司空一帖先叔父脩懿尚书仪同十八帖已上元祐庚午十二月知军州事勰因移高阳安抚使辞坟遂命装褫付沈氏以防遗坠云钱穆父顔帖跋【行书绢本】
　　长安安氏富蓄法书顔帖数种此其一也观其笔法圆劲初不用意实为竒迹又叹鲁公之义烈而曾不得少容于朝廷至逐为刺史迄不免淮西之行则时事可知矣此又可深嗟而永叹云元祐九年甲戌四月会稽公穆父题时在开封东
　　王　诜
