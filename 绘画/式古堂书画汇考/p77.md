<!-- { "loadSidebar": true } -->
　　元祐文忠任词职毅色正言古遗直农占蚕兆九处三宫壸春吟存楮墨周公恻怛陈艰难无逸豳风但耕织丰镐瀍涧遥相望八百卜年终不忒陈桥推戴出俄顷安得絫积同先稷爱人忍诟戢兵端舍己崇俭优民力弭菑销变壹以诚三百年余传玉食卿材相业富贤良讲席谏垣多道徳通都达宦固廉贞逺县小官尤谨饬君子皓首毕典坟野人黄馘常稼穑祗今真迹落世间象轴鸾褾严设饰先正已逺不可追空使故臣泪垂臆永康胡长孺【行书】
　　殿閤位次春帖自欧公涑水之后惟有坡老因颂寓规不但求工乐府而已坡老欲以秦郎供帖子岂非以其才调宜用于此耶少游不厯此官莫知工拙周美成亦有才思者代内制春帖子卅首率平平无奇及读杨廷秀诗云玉堂着句转春风诸老从前亦寓忠谁为君王供帖子丁宁绮语不须工刘潜夫尝充儤直恨不得当笔措词以续古人使果杨刘为之又不知能如坡否若徒缉绮丽谀说之词则在太白清平乐王建和凝宫词下风矣予曩年在道宫见一本文虽完而字颇肥不及此轴逺甚噫元祐往矣咸淳而后不见春帖者四五十年矣黄金台下白玉堂中今挥翰手代不乏人太平典故行当拭目钱塘淳祐遗民仇逺谨书时与四明臧仁长僧本畅同观【行书】
　　好学神孙类祖宗又安知他日绍圣之误乎今观春帖却思宣仁社饭语至今使人悲此卷乃税巽父家物巽父学于鹤山先生魏文靖公有师友雅言行于世并记诸此云延祐丁巳季春廿三日高邮龚璛书【行书连胡仇跋一纸】
　　苏文忠公文章翰墨称妙天下今观此卷光采动人俨然一段承平古意诸公题品在前真希世宝也夫复何言延祐丁巳季冬廿三日钱塘马臻谨书【行书纸本】
　　东坡风流儒雅照暎当代流落人间者不过文章字画之妙耳然世所宝玩愈久愈珍往年曽见此帖使人咨嗟敬叹不意今日得观亲迹可谓平生幸遇也方今朝廷崇文重道贤士彚征必有人才间出若此老寘之玉堂中则其忠恳切至见诸文章亦余事也延祐四年季冬二十三日杭郡孙衍敬书【行书纸本】
　　坡翁寒食诗【草书】
　　自我来黄州已过三寒食年年欲惜春春去不容惜今年又苦雨两月秋萧瑟卧闻海棠花泥污燕支雪闇中偷负去夜半真有力何殊【原迹旁注病字】少年子【原迹子字防去】病起头已白
　　春江欲入戸雨势来不已雨【原迹雨字防去】小屋如渔舟蒙蒙水云里空庖煮寒菜破灶烧湿苇那知是寒食但见乌衔纸君门深九重坟墓在万里也拟哭涂穷死灰吹不起　右黄州寒食二首
　　东坡此诗似李太白犹恐太白有未到处此书兼顔鲁公杨少师李西台笔意试使东坡复为之未必及此他日东坡或见此书应笑我于无佛处称尊也【山谷跋】
　　外录
　　书画舫云东坡草书寒食诗当属最胜后有黄山谷跋今在檇李项氏行书烟江叠嶂歌在仓东王长公家又见行书祷雨帖亦属真本乃是写与钱济明者今在金坛于氏又长公琴操帖村醪诗并是名迹
　　苏东坡东武帖【行草书纸本】
　　东武小邦不烦牛刀实无可以上助万一者非不尽也虽隔数政犹望掩恶耳真州房缗已令子由面白悚息息轼又上
　　一之
　　孟頫
　　南阳仇逺家藏【右题名三本身纸尾】
　　坡公虽草草数字能使人敬爱非他书比也庐山黄石翁观【行书】
　　巴西邓文原拜观【行书连黄跋一纸】
　　坡翁自书八赋【原文不录】
　　外录
　　曲洧旧闻云东坡在儋耳谓子迈曰吾尝告汝我决不为海外人近日颇觉有还中州气象乃涤砚索纸笔焚香曰果如吾言写吾平生所作八赋当不脱误一字既写毕读之大喜曰吾归无疑矣后数日而廉州之命至八赋墨迹始在梁师成家或云入禁中矣
　　东坡芙蓉城诗并序
　　世传王迥子高与仙人周瑶英游芙蓉城元丰元年三月余始识子高问之信然乃作此诗极其情而归之正亦变风止乎礼义之意也
　　芙蓉城中花防防谁其主者石与丁珠帘玉案翡翠屏云舒霞卷千娉婷中有一人长睂青往来三世空链形竟坐误读黄庭经天门夜开飞爽灵无复白日乗云軿俗缘千刼磨不尽翠被冷落凄余馨因过缑山朝帝庭夜闻笙箫弭节听飘然而来谁使令皎如明月入窓櫺忽然而去不可执寒衾虚幌风泠泠仙宫洞房本不扃梦中同蹑鳯凰翎径度万里如奔霆玉楼浮空耸亭亭天书云篆谁所铭绕楼飞步高竛竮仙风锵然韵流铃蘧蘧形开如酒醒芳卿寄谢空丁宁一朝覆水不返瓶罗巾别泪空荧荧春风花开秋叶零偶然相值两浮萍愿君收视观三庭勿与佳谷生蝗螟从渠一念三千龄下作人间尹与邢
　　都下高佥事家藏东坡哀江头小楷比此差小而结体稍疎不若此书缜密也至元壬辰鲜于枢记坡翁书大小真草得意率然无不入妙字形或似顔鲁公或似徐季海此卷絶有黄庭神韵为尤难得也辛亥三月九日延陵倪瓒观
　　袁登观
　　尝见秦太虚与坡帖云素纸一轴敢冀醉后书近文及芙蓉城诗恨不见其真迹今观此卷非醉时笔亦不知为太虚书者否耶结体有遗教经楷法鉴者当自知之己未四月谷阳陈文东题
　　陈迪敬观
　　仆平生最爱苏文忠公书遨游四方凡数载获观公遗迹不下百数十幅至于整齐缜密无如此纸况芙蓉城诗又文忠公平生大得意之作也世有览此者当具如西方大阿罗汉正法眼观之呵呵吴郡醉生顾禄随笔赞叹
　　文忠公水陆赞【原文不录】
　　东坡此书圆劲成就所谓怒猊抉石渴骥奔泉恐不在会稽之笔而在东坡之手矣此数十行又兼董孝子碣禹庙诗之妙处士大夫多讥东坡用笔不合古法彼盖不知古法从何出尔杜周云三尺安在哉前王所是以为律后王所是以为令予尝以此论书而东坡絶倒也往时栁子厚刘禹锡讥评韩退之平淮西碑当时道听涂说者亦多以为然今日观之果何如耶或云东坡作戈多成病笔又腕着而笔卧故左秀而右枯此又见其管中窥豹不识大体殊不知西施捧心而颦虽其病处乃自成妍今人未解爱敬此书逺付百年公论自出但恨封徳辈无如许寿及见之耳余书自不工而喜论书虽不能如经生辈左规右矩形容王氏独得其义味旷百世而与之友故作决定论耳【山谷跋】
　　苏东坡一夜帖【行书纸本左右项氏诸印不录】
　　一夜寻黄居寀龙不获方悟半月前是曹光州借去摹搨更须一两月方取得恐王君疑是翻悔且告子细说与才取得即纳去也却寄团茶一饼与之旌其好事也轼白季常廿三日
　　苏长公耳聋诗帖【行书纸本】
　　君不见诗人借车无可载留得一钱何足赖晩年更似杜陵翁右臂虽存耳先聩人将蚁动作牛鬭我觉风雷真一噫闻尘扫尽根性空不须更枕清流派大朴初散失混沌六凿相攘更胜壊眼花乱坠酒生风口业不停诗有债君知五蕴皆是贼人生一病今先差但恐此心终未了不见不闻还是碍今君疑我特佯聋故作嘲诗穷险怪须防额痒出三耳莫放笔端风雨快　次韵秦太虚见戏耳聋
　　苏东坡书刘锡勅【行书纸本】
　　宣徳郎刘锡元年一百四嵗可承事郎诏臣上勅承事郎刘锡尚齿教民三代之义咨尔百年之故老乃吾六世之遗民自非吉人莫享上寿张苍事秦柱下而至汉孝景思邈生隋开皇而及唐永淳古有其人乃今亲见何爱一命慰其子孙特进尔阶故兹诏示想宜知悉苏雪堂次传道游庐山诗帖
　　轼谨次传道先生游庐山高韵
　　尘容已似服辕驹野性犹同纵壑鱼出入岩峦千仞表较量筋力十年初虽【阙】窈窕驱前【阙】幸有鸱夷挂后车莫笑吟诗淡生活当令阿买为收书　阅讫幸即付去人送公弼郎中禹功太傅明叔教授各乞一首轼上东坡书阿育王塔铭【行楷书原文不录】
　　外录
　　书画舫云东坡行楷阿育王塔铭闻在陈季白家未及见之
　　坡翁画记卷【行书纸本】
　　形理论
　　余尝论画以为人禽宫室器用皆有常形至于山石竹木水波烟云虽无常形而有常理常形之失人皆知之常理之不当虽晓画者有不知故凡可以欺世而取名者必托于无常形者也虽然常形之失止于所失而不能并其全若常理之不当则举废之矣以其形之无常是以其理不可不谨也世之工人或能曲尽其形而至于其理非博士逸才不能辨与可之于竹石枯木真可
<子部,艺术类,书画之属,式古堂书画汇考,卷十>谓得其理者矣如是而生如是而死如是而挛拳瘠蹙如是而条达遂茂根茎节叶牙角脉缕千变万化未始相袭而各当其处合于天造厌于人意盖达士之所寓也欤昔嵗尝画两丛竹于净因之方丈其后出守陵阳而西也余与之偕别长老道臻师又画两竹梢一枯木于其东斋臻方治四壁于法堂而请与可与可既许之矣故余并为记之必有明于理而深观之者然后知言之不妄元丰三年端阳月八日睂山苏轼于净因方丈书之
　　东坡先生以雄文直节高一代而其英伟秀杰之气发为翰墨者姿态横生锋颖遒劲尤非时人之所能及此帖文简意足不易得也好事者宜宝藏之至正十九年龙集己亥四月既望后学双流宇文公谅谨题
　　急雨苕溪小系船手披翰墨忆坡仙故家文物今煨烬抚卷题诗一慨然吴成龙
　　文忠公画记有形理之说真能发古人未言之微惜湖州公竹枝不与俱传俾今之画家不得观其自惜哉然文忠公此记之妙似不専于画书家亦然画肥瘦者形也结构圆融者理也形具而显理隠而微形非理弗备犹文非理弗宣今作画之求于形似且不能况理乎书亦惟于形又鲜得其似若语于理无不懵然以为诞矣文忠书本二王帖中来故机轴成家学者罕到中间妙处理形相传非漫然涂抹已也此卷姑置画而重其书自当与文忠公并称宇内神物矣丙戌冬日张静题
　　东坡与朱康叔简
　　阁名久思未获佳者更乞详阁之所向及侧近故事迹为幸董义夫相聚多日甚欢未尝一日不谈公之美也旧好诵陶潜归去来常患其不入音律近辄微加増损作般涉调哨遍虽微改其词而不改其意请以文选及本传考之方知字字皆非创入也谨小楷一本寄上却求为书抛砖之谓也亦请录一本与元弼为病倦不及别作书也数日前饮醉后作顽石乱篠一纸私甚惜之念公笃好故以奉献幸检至
　　东坡文与可飞白赞
　　呜呼哀哉与可岂其多好好奇也欤抑其不试故艺也始余见其诗与文又得见其行草篆隷也以为止此矣既没不可得而复见其飞白美哉多乎其尽万物之态也霏霏乎其若轻云之蔽月翻翻乎其若长风之卷斾也猗猗乎其若游丝之萦柳絮褭褭乎其若流水之舞荇带也离离乎其逺而相属缩缩乎其近而不隘也其工至于如此而余乃今知之则余之知与可者固无防而其所不知者盖不可胜计也呜呼哀哉
　　苏长公杂书琴事卷【原文不录　内倪瓒王畹吴寛三跋与上跋东坡泛舟诗简同】
　　元丰四年六月廿三日陈季常处士自岐亭来访予擕精笔佳纸妙墨求予书防客有善琴者求所蓄宝琴弹之故所书皆琴事轼
　　右苏文忠公真迹一卷公之书虽纵横斜直率意而成无不合榘度深赏识其妙者惟涪翁一人圜活明或似顔鲁公或似徐季海盖其才徳文章溢而为此故絪緼郁勃之气暎日奕奕耳若陆柬之孙防礼周越王着非不善书寘之顔鲁公杨少师苏文忠公之列则如神巫之见壶丘子矣癸丑八月八日倪瓒
