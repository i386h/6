<!-- { "loadSidebar": true } -->
　　候虫凄断人语西风岸月落沙平流水漫惊见芦花来鴈　可怜瘦损兰成多情因为卿卿只有一枝梧叶不知多少秋声　此友人张叔夏赠余之作也余不能记忆于至治元年仲夏廿四日戱作碧梧苍石与冶僊西窓夜坐因语及此转瞬二十一载今卿卿叔夏皆成故人恍然如隔世事遂书于卷首以记一时之感慨云季道陆行直题
　　斜阳目断秋晚芦花岸去信来音俱散漫阵阵新寒惊鴈　愁将梧石描成寄情只为思卿笔下淋漓水墨满空雨响风声冶僊陆留谨题
　　柔肠先断舟系汾湖岸别恨离愁秋水漫写入数行新鴈　幽闺兰梦初成犹将小字呼卿几梧桐夜雨一天霜月砧声梅王题
　　因缘未断江上湖平岸心事留连烟水漫愁见天边孤鴈　买兰和粉方成因何辜负芳卿老树不禁风落寒猿夜夜哀声元卿题
　　翠屏香断梦绕潇湘岸旧曲不禁愁汗漫分付秦筝斜鴈　呉笺赋恨难成丹青恼杀苏卿一片碧梧苍石谁教冩出秋声仲舆叶衡谨题
　　彩云飞断愁思茫无岸落日平芜烟水漫又见去年归鴈　琵琶旧曲难成风流谁复如卿满耳碧梧秋雨浔阳江上哀声立礼卫徳嘉谨题
　　峡云飞断锦石秋花岸犹记尊前情烂漫脉脉慵移筝鴈　碧梧图子谁成主人以墨为卿莫道凤枝栖老西风长寄新声寄云施可道题
　　断肠肠断愁满斜阳岸逺水遥山情浩漫春燕参差秋鴈　夜长闲梦空成离魂不遇君卿月转梧桐有影天髙河汉无声仲达曹方父题
　　紫箫音断睡起乌纱岸梦峡飞云空汗漫又负一番秋鴈　捻沙尚儗圆成风流不减耆卿怕听苍梧夜雨等闲写入无声云间卫德辰谨题
　　楚云迷断桃叶江南岸春去秋来情漫漫愁絶一行新鴈　锦书欲寄双成殷勤为谢芳卿明月碧梧凉夜有谁知度箫声呉兴赵由儁
　　呉山梦断依旧江南岸惊起湿香飞汗漫倦听徘徊哀鴈　神逰极表难成屏帏曲曲如卿深院吟蛩疎雨断肠声外生声陆承孙谨题
　　楚天云断人隔潇湘岸往事悠悠江水漫怕听楼前新鴈　深闺旧梦还成梦中独记怜卿依约相思碎语夜凉桐叶声声陆行直重题
　　西风吹断帆迥浔阳岸水影碧涵天影漫倒印片云孤鴈　琵琶旧谱新成舟中应有苏卿愁耳不堪重听声声又复声声德可徐再思
　　寸肠愁断目送斜阳岸枫落呉江秋水漫盼杀南来征鴈　绮窓好梦初成梦回相见卿卿明月西风夜冷苍梧乱影多声竹月道人
　　暮云飞防潮落呉江岸忆昔佳人愁思漫那更楼头闻鴈　此时有意还成争知恼杀兰卿畵作碧梧苍石至今图得风声青社元卿郝贞题
　　杨枝歌断春老鸎鸎岸可笑杨花飞漫漫却作芦花孤鴈　国香欲赋难成向来错怨卿卿纵使此心如石不禁梧叶离声庐山人刘则众
　　琵琶弦断冷落汾湖岸月堕湖天波汗漫空忆上林飞鴈　谁将苍石题成才华总是冠卿翻陋梨园旧谱当年靡靡新声　碧梧苍石一幅姑苏汾湖湖天居士陆行直甫之所作行直有家妓名卿卿者以才色见称友人张叔夏为作古词赠之所谓多情因为卿卿是也后二十一载行直以翰林典籍致政归作此碧梧苍石复与其宗人冶僊话旧因记忆叔夏之赠则张公卿卿皆杳隔尘世矣故书并张词于卷端当时诸公仍踵而和之其辞防抑凄惋似寓乎悼惜无涯之意然自至治到今又百余年矣而此图无恙墨色如新岂非有类岐阳石鼔昭陵茧纸人人得而珍之耶乡先生朱公暇日特示予索赋遂书以续貂后公字孟寛号绿畴轩吾乡诗礼右族其风流醖借不减行直云缓轩刘稽书
　　陆季道作碧梧苍石图葢追冩故交张叔夏之词意也按季道载叔夏清平调一词于图左云云且识其后曰至治月日与冶僊西窓夜坐偶语及此转瞬二十一载卿卿叔夏皆成故人卿卿叔夏词中云不知所指者谁疑亦当时妓妾之词但不宜序叔夏之上元室士大夫诗畵絶有可观梧石清润大似云林葢季道人品亦与云林相上下恨予生晚不能论其世徒赏其词畵而击节三叹也正统己未花朝前三日饮桂林朱孟寛第同观者屠氷壶陶耕学云
　　右四十余载前客一清楼下寄题此畵葢稿也顷见刘缓轩所题诚足以启予之寡陋丙午秋暮孟夏同一感怀也幸乔木家遗泽尚存又寛孙钢乞予再题念诸老物故正犹季道之念叔夏可为之一解颐焉成化二十二年九月庚申桐邨周鼎时年八十有六
　　黄公望
　　大痴道人溪山雨意图并题卷
　　黄公望溪山雨意【文寿承大篆书卷首】
　　此是仆数年前寓平江光孝时陆明本将纸二幅用大陀石研郭忠厚墨一时信手作之此纸未毕已为好事者取去今复为世长所得至正四年十月来溪上足其意时年七十有六是嵗十一月哉生明识
　　青山不趂江流去数防翠收林际雨渔屋逺糢糊烟村半有无　大痴飞醉墨秋与天争碧净洗绮罗尘一巢栖乱云　辞寄菩萨蛮筠庵王国器题黄翁子久虽不能梦见房山鸥波要亦非近世畵手可及此卷尤其得意者甲寅春倪瓒题
　　一峰道人晚年学畵山水便以清逺名家此溪山雨意畵卷可使髙赵敛袵跋尾至有不能梦见房山鸥波之目殆是攀安提万更欲尽其能事耳云林此语是真相知皮相者谓为两贤相厄相去何啻千里辛丑仲夏寓长洲张丑题于此
　　黄子久溪山雨意图并题卷【纸本髙一尺长五尺许水墨云山蓊郁汀树徽茫小艇长溪然无际按此卷较前卷题语小异多嘉言等三防并存俟考】
　　此是仆数年前寓平江光孝陆明本将佳纸二幅用大陀石砚郭忠厚墨信手作之此纸未毕已为好事取去今复为世长所得至正四年十月来溪上足其意时年大痴道人七十有六是嵗十一月识
　　青山不趂江流去数防翠收林际雨渔屋逺糢糊烟村半有无　大痴飞醉墨秋与天争碧净洗绮罗尘一巢栖乱云　词寄菩萨蛮筠庵王国噐题黄翁子久虽不能梦见房山鸥波要亦非近世畵手可及此卷尤其得意者甲寅仲春倪瓒题佳水佳山自来去山烟萦林际石发半糢糊仙源客到无　偶然涂醉墨卷幔天垂碧何处着埃尘秋空一片云嘉言奉和【右俱书图上】
　　大痴老人山水手卷最为难得流传絶少此卷向闻其名而心慕之每遇四方好古家便问之知其藏于新安呉氏不轻以示人今春始于墨林项君斋得寓目焉真神品也老人畵当时已自推重以真山水为粉本故笔墨特异畵史载其隠于虞山日携酒坐湖桥上对山临摹匠心独妙信不谬也此卷题曰溪山雨意葢冩虞山南峰靣湖一带光景往余逰虞山乘竹兠子穷厯诸胜今见此卷宛若重逰因题数语于后以识余向日之慕而幸今日之遇也玉峰朱之蕃
　　此谿山雨意图陈睂公先生烟云过眼录【原迹烟云过眼四字旁各加防】曽载之先冋卿生平喜仿大痴笔酷爱此卷欲购于项氏而不可得兹光乙酉不肖亨乃得而珍袭之俛仰今昔已三十余载先冋卿见背亦逾十稔矣世变沧桑不止存没之感为之然李肇亨纪　烟云录误当作妮古录
　　黄大痴层峦积翠图
　　至正七年正月上澣大痴道人为道处士作于草堂时年七十有九
　　外录
　　瑚网云崇祯辛未重九日王越石持倪黄二畵来倪畵人物古雅树石苍秀世谓畵人止龙门僧一幅及不用图书殆虚语耳大痴笔法尤古与荆巨颉颃矣
　　一峰道人层峦积翠图
　　【款书】大痴
　　外录
　　书畵舫云汪景淳藏一峰道人层峦积翠小幅笔墨秀润髣髴董源兼大痴二字奕奕轩翥可爱
　　黄一峰骑马看山图
　　参卿昔在西安幙骑马看山时出郭终南泰华势最髙横作秋云扫寥廓秦川汉苑万里开酒醒望逺登荒台日斜渭上归人渡岳暗关中飞雨来此处奇观絶天下何事归来犹看畵畵中小景似江南黄叶渔村见烟舎莫恋江南真故乡莼鲈炊熟酒船香美人不是沧洲客【阙】去宜登白玉堂东呉青丘子题
　　此黄子久学董北苑之笔某家有鐡崖图似之其昌
　　大痴畵独此最称澹荡洗尽畵家纵横习气又在鐡崖上睂公
　　大痴缥缈仙居图
　　玉观仙台紫雾髙背骑丹凤恣逰遨双成不唤吹箫侣阆苑春深醉碧桃　至正己亥三月十五日过张外史山居观此图遂题一絶丹丘柯九思山在白云中草树发青红缥缈神仙居隠现金银宫飞霞隔鸾鹤【阙句】杨载题
　　水纹风绉花影月翻此不染畵世也观大痴畵不当于笔墨中求之壬子夏舟次荷叶江砢玉题
　　外录
　　瑚网云此图余携白下东仓杨汝迈见而爱之别后汝迈遥将紫筠筐一双内盛弇州四部稿正续及敬美奉常稿又古石名磁种种余因举图酬焉
　　黄子久天池石壁图【浅绛色山水】
　　【款书】至正九年四月一日大痴
　　曲曲溪流响夕晖杜鹃啼老落花稀为问连朝何处去箒箕泉下得图归风月福人
　　鸟啄残花汚草庵一春未到两山探忽观痴老图中道南峰翠带北峰岚闲闲
　　畵家初以古人为师后以造物为师向见黄子久天池图为赝本昨年逰呉中山防笻石壁下快心洞目狂呼曰黄石公黄石公同逰者不测余曰今日遇吾师耳观此因追忆书之其昌
　　子久山水
　　井西道人壶中仙拔足昔走江南天一丘一壑写髙古三江三泖来盘旋卢子渡头小茅屋野田堆畔灵芝田能令寸笔涵万化谷城黄石同其传林泉民张梦辰
　　子久论畵凡破墨须由淡入浓此图曲尽其致平淡天真从巨然风韵中来余家所藏富春山卷正与同参也甲寅春三月董其昌题
　　一峰道人秋山林木图并题
　　谁家亭子傍溪湾髙树扶疎出石间落叶尽随溪雨去只畱秋色满空山大痴道人作
　　大痴学北苑多作森梢劲挺之树老杜云请君放笔为直干此图是矣宰观于东雅堂因题
　　黄大痴襮琴图
　　外録
　　书畵舫云黄大痴襮琴图濶幅作浅绛色树石清逸人物生动上有杨铁崖题当是此老得意笔云
　　黄大痴富春山居图并识卷【纸本长二丈髙一尺水墨秋山疎树野水渔舟逰人吟侣或古刹闲行或茅亭晤语想见山居之乐】
　　至正七年仆归富春山居无用师偕往暇日于南楼援笔写成此卷兴之所至不觉亹亹布置如许逐旋填劄阅三四载未得完备葢因畱在山中而云防在外故尔今特取回行李中早晚得暇当为着笔无用过虑有巧取豪夺者俾先识卷末庶使知其成就之难也十年青龙在庚寅歜节前一日大痴学人书于云间夏氏知止堂【行书卷后左角上】
　　大痴畵卷予所见若檇李项氏家藏沙碛图长不及三尺娄江王氏江山万里图可盈丈笔意頺然不似真迹唯此卷规摹董巨天真烂漫复极精能展之得三丈许应接不暇是生平最得意笔忆在长安每朝参之隙征逐周台幕请此卷一观如诣宝所虚往实归自谓一日清福心脾俱畅顷奉使三湘取道泾里友人华中翰为予和会获购此图藏之畵禅室中与摩诘雪江共相映发吾师乎吾师乎一丘五岳都具是矣丙申十月七日书于龙华浦舟中董其昌【小行楷书花绫玉池】
