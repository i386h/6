<!-- { "loadSidebar": true } -->
　　书畵舫云河内荆浩博雅好古善畵山水值五季多故隠于太行山之洪谷自号洪谷子着山水诀行世所制山庄图简古劲健在李公麟上传世之珍也旧传邺都青莲寺沙门大愚尝乞畵于浩寄诗以达其意云六幅故牢健知君恣笔踪不求千涧水止要两株松树下留磐石天边纵逺峰近岩幽湿处惟借墨烟浓后浩图成亦以诗答之云恣意纵横扫峰峦次第成笔尖寒树瘦墨淡野云轻岩石喷泉窄山根到水平禅房时一展兼称苦空情其为人风流文雅如此浩又有古松图峻峰图襄阳畵史云范寛师荆浩浩自称洪谷子王诜尝以二畵见送题勾龙爽畵因重背入水于左边石上有洪谷子荆浩笔字在合緑色抹石之下非后人作也然全不似寛后数年丹徒僧房有一轴山水与浩一同而笔干不圜于瀑水边题华原范寛乃是少年所作却以常法较之山顶好作宻林自此趋枯老水际作突兀大石自此趋劲硬信荆之弟子也于是以一畵易之收以示鉴者荆浩畵毕仲喻将叔处有一轴段缄家有横披然未见卓然惊人者寛固青于蓝
　　又云李成师荆浩未见一笔相似师闗仝则着叶树相似
　　又云荆浩善为云生山顶四面峻厚
　　畵鉴云荆浩山水为唐末之冠闗仝尝师之浩自号洪谷子作山水为范寛辈之祖
　　洪谷子寒林图【绢本小挂幅水墨岩石防岏古木槎枒雪景迷蒙瀑流斜喷兀对长夏寒色森森不啻北风图也】
　　无名氏
　　香山图卷
　　七人五百八十四拖紫纡朱垂白颅囊里无金莫笑叹尊中有酒且欢娯吟成六韵神还旺饮到三杯气尚粗嵬峩狂歌教婢拍婆娑醉舞遣孙扶天年髙过二疏传人数多于四皓图除却三山五天竺人间此防且应无俞和
　　碧树丹崖处处春幅巾藜杖总闲身乾坤纳纳如许大一代风流只九人方和谢雍
　　捕鱼图卷
　　外録
　　书畵舫云锡山华氏藏唐人捕鱼图一卷运笔古雅无名人畵更佳好事者谓为王维极谬维畵原系单行小直幅元时在司进家见之云烟过眼录有宣和明昌御题玺记也
　　毛女图【绢本着色】
　　结草为衣类鹤翎初来一味服黄精宫莺几处啣花出犹向山中认得声粤人谢翺
　　秦宫一别竟忘还饮露餐风驻玉顔却笑祖龙仙分薄蓬莱空望海边山清江敖英
　　宝瑟无弦尚自随秦声那复记当时山头剥枣分猿吃云里巢笙唤鹤骑见说刘郎驱阮籍空劳徐市覔安期华隂万树长松叶却笑君王未得知祝允明【右三诗书斗方装后】
　　白云堆毛女一双丰姿端丽错着防缯树皮背绊筠篮插花枝纷披如幕咸握一偃月钩其亭亭玉立者丰趺着草兠其皎皎傲雪者系袜至胫穿芒鞵殊偪绢素细裂古色黯然殆唐人笔也或问何以无彼时题者余举唐诗曰曽折椶枝为寳栉又编槲叶作罗襦有时问着秦宫事笑撚仙花问太虚是即为嵩华女写照焉然有独处者如玉姜辈苏文忠公云雾鬓云鬟不着衣山川良是昔人非祗应闲过商顔老独自吹箫月下归乃斯并肩者其鱼氏道超道逺为秦时女真人欤杨铁崖所咏华隂毛女藏双鱼餐松啖栢留春容若为此图设矣绣里脉望生识

　　书畵彚考卷三十九
　　钦定四库全书
　　书畵彚考卷四十
　　刑部左侍郎卞永誉撰
　　畵十
　　后五代
　　赵　岩
　　赵鲁瞻神骏图卷【一名调马图】
　　南山之下汧渭之间想见开元天宝年八坊分屯隘秦川四十万匹如云烟骓駓骃骆骊骝騵白鱼赤兔骍皇鞯龙颅鳯颈狞且好竒姿逸态隠驽顽碧眼奚儿手足鲜岁时翦刷供帝闲柘袍临池侍三千红妆照日光流渊楼下玉螭吐清寒往来蹙踏生飞湍众工舐笔和朱铅先生曹霸弟子韩廐马多肉尻脽圆肉中畵骨夸犹难金羁玉勒绣罗鞍鞭棰刻烙伤天全不如此图近自然平沙细草荒芊绵惊鸿脱兔争后先王良挟防飞上天何必俯首服短辕　赵岩所畵此图深得曹韩笔法余亦好畵何能及也故以杜子美诗书之大德五年菊节子昻
　　右调马图乃后梁驸马都尉赵岩笔也岩喜丹青工于人马而胸次不凡能脱去笔墨畛域故其所作与寻常畵手不同图后松雪所题笔法精谨异于他书岂亦重其畵而然耶此图旧藏余友何翰林元朗处今始见之因题其后时万厯丁丑三月廿日茂苑文嘉
　　赵岩畵人马余不多见仅见此卷其笔法髙古犹有曹韩遗意盖梁人去唐犹未逺耳赵魏公得畵马三昧者故深加赏叹録杜拾遗长歌于其后微此歌此书不称此畵矣然拾遗集无此作魏公何从得之古今词人之作散逸不传者多宁独此歌而已余按图索骏乃竝得诗恐非天廐真龙不传老杜雕龙也壬戌中秋后五日太原王穉登题
　　丘文播
　　丘文播文防图【大挂幅绢本一幅有半青緑冠带坐饮者九人扶杖倚树对谈者二人捧匜斚执侍者九人共二十人磅礴榆栁松竹之侧几席盘盂古致陆离桃李莲房花果香鲜可擘座中歌者按板者拱而听者酕醄者一一呼之欲下】
　　李赞华
　　东丹王人犬图
　　畵人物以得其情性为妙东丹此图不惟尽其形态而人犬相习又得于笔墨丹青之外为可珍也子昂题
　　唐胡瓌用笔清而圆防得笔于父熟而劲但清圜微劣于父尔五代之赞华深于形似盖自土风之习前辈论笔乏壮气信然今诸赏鉴多以东丹防防大与谱叙不相表里吾故表而出之大德九年九月二十日无闲民云
　　外录
　　襄阳畵学云东丹王胡瓌蕃马见七八本虽好然非斋室清翫
　　李　升
　　李升林泉髙隠图卷【一名髙贤图】
　　自古云林多隠者扶笻垂钓思悠然不妨濯足溪流畔畵里相看认古贤子昻
　　为厌繁华爱好山幽栖赢得此身闲生平已足林泉兴留取髙名满世间京口郭天锡
　　有客垂钩还展卷何人防杖且观云掀髯濯足应髙士一种风标似不羣虞集伯生
　　山青云白万林秋中有隠者心天游行来濯足天池阔不与世俗同朋俦吴郡王希白顿首
　　拄杖寻幽问草堂独看濯足向沧浪展书把钓何为者又用闲心静里忙无碍居士
　　外録
　　书畵舫云项氏收藏李升高贤图一绢本大着色行笔极古布景尤异真有山顶茸木身圆挺之势升蜀人写彼土草树米老称其种种木叶古未有伦不虚也卷前有宋思陵御题竝绍兴小玺后有赵子昂等五诗书畵两优其为絶世名迹信矣又云李升畵本细润中有气韵极为米南宫所赏识檇李项氏藏其髙贤图一卷苍茫大类董源而秀雅絶似王维或谓升畵彷佛李思训殆拟非其伦矣升又有潇湘烟雨图杨通老移居图
　　米氏畵史云余昔购丁氏蜀人李升山水一帧细润而秀上危峰下桥渉中瀑泉松有三十余株小字题松身曰蜀人李升以易刘泾古帖刘刮去升字题曰思训易与赵叔盎今人好伪不好真使人叹息
　　又云李文定孙奉世子孝端字师端收薛稷二鹤唐李升着色畵三轴其一幅山水舟舫小人物精细秀润其二幅畵长林石岸茅亭溪水数道士闲适人物差大反不工于小者木石天成都无笔踪其三幅峰峦秀拔山顶茸松林层际木身圆挺度非岁月不可了一畵人间未见如此之细且工虽太茂宻林中不虚而种种木叶古未有伦今固无有与余得于丁氏者无异也
　　小李将军太上度闗图
　　外录
　　书畵舫云李升太上度闗图笔法古劲定在吾家刘松年卷上为真无疑
　　又云李升畵品神化尔雅足称董北苑黄鹤山樵之鼻祖即悉力儗效仅能得其彷佛不知者谓升畵源出李思训此盖谬论按思训遗迹行笔精细其尖锐若有余浓古者则未之见也
　　阮　郜
　　阮郜阆苑女仙图卷【绢本髙一尺三寸长五尺余隔水绫上有内府合同养字十九号字一行及宣和收蔵诸印按宣和畵谱御府所蔵郜畵有四此其一也树石皆用金碧间以瑚琅玕之属景物瑰丽望而知为仙境仙姬五人侍从者十六人皆古衣冠翺翔往来为态非一邓子方所题得其髣髴也】
　　阮郜是五代人仕太常以善畵人物士女鸣于当时葢多习于唐周昉王朏笔法世传不多得今观此女仙图有纤秾淑婉之态瑶池阆苑风景霓旌羽盖飘飘凌云蕚緑双成可以宛见令人玩爱不肯释手而此曾入宣和内府复克传至于今诚为珍宝当什袭之重于白珩也时元统甲戌重九日观于崇真万夀宫之承庆堂商挺题
　　阆风圃仙女居阮生写作羣仙图苍松根老琥珀伏海波突起瑚株翠树瑶华纷逺近细草若展青毺楼台迥隠五云表别有世界非堪舆仙姿缥缈各有态絶食烟火餐琼蔬两仙拈笔防花露长者晏坐看琅书一仙倚石闲摘阮一仙偃蹇披长裾其中一仙速相就佩声微响如云趋羽扇云环尽婀娜忽见龙鹤来天衢翩然复有一仙至乘飚御气三从俱我疑数仙天帝女帝傍暂别游清都俯视尘网中秽浊何纷如人间光景疾如箭壶中日月无居诸舞白鳯歌且謡有耳只解闻云韶永超刦外何逍遥紫阳真人特勿骄竚当来迎共食瑶海桃上清邓宇题于神乐方丈
　　闗　仝
　　闗仝春山谿閤图
　　外録
　　瑚网云山色浓绿如泼树屋以墨染之笔愈简而气愈壮景愈少而意愈长畵史称其师荆浩晚年有出蓝之美余后得洪谷子云壑图真有笔有墨者畵家竞多荆闗余何幸获此双璧
　　闗仝仙游图卷
　　外录
　　书畵舫云张伯起自言少时颇有畵癖购藏闗仝仙游图行卷甚竒米海岳故物也真赏等印具存其先出丁相家亦见德隅斋畵品笔法淳古渐近自然正如太羮酒不以饾饤为工者相传仝生平不善畵人物多求胡翼为之此后世畵人合作之始
　　德隅斋畵品云仙游图唐关仝所作故相国丁公印章在焉仝畵山水入妙然于人物非工每有得意者必使胡翼主人物此图神仙翼所作也大石丛立屹然万仞色若精铁上无尘埃下无粪壤四面斩絶不通人迹而深岩委涧有楼观洞府鸾鹤花竹之胜杖履而遨游者皆羽毛飘飘若仰风而上征自非仙灵所居而何石之竝者左右视之各见其圆鋭长短逺近之势石之坐卧者上下视之各见其方圜广狭薄厚之形笔墨略到便能移人心目使人必求其意趣此又足以见其能也米氏畵史云关仝人物俗木石出于毕宏有枝无干
　　关仝雾锁山关图
　　外録
　　畵鉴云关仝雾锁山关图差嫰是蚤年真迹在京师人家
　　畵系云长安关仝畵师荆浩而源出毕宏晚负出蓝声价喜作秋山寒林渔市山驿使夫观者怳疑身在防桥风雪中闻猿三峡不复知有尘俗状盖一时之絶云仝之为畵脱略毫楮笔愈简而气愈壮景愈少而意愈长深造古淡如诗中渊明琴中贺若非碌碌畵工所能及也
　　关仝夏山欲雨图【一名谿山林木图】
　　外录
　　书畵舫云关仝山水下笔辣甚锡山顾氏藏其夏山欲雨图小帧一名谿山林木上有天厯之宝苍古简淡云物粲然也又琅琊王冏伯亦尝购得山水一本树石极粗皴法疎逸不知果为关畵否耳又云关仝工于枯木笔粗李成妙于寒林笔细粗者竟当让细亦定论也向见仝畵袁安卧雪短卷笔意简逺所谓不患臣无二王法亦患二王无臣法者
　　张　戡
　　张戡猎骑图卷
　　张戡居近燕山得猎人形骨之妙尽戎衣鞍辔之精故入神品此卷非戡不能到余甚爱之宜什袭珍藏呉兴钱选舜举
　　一犬前趋五马随赭袍公子跨乌骓壮游却忆飞狐北正是清秋出猎时文水髙若鳯
