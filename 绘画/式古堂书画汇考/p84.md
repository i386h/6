<!-- { "loadSidebar": true } -->
　　雨三日未解海岱只尺不能到焚香而已日短不能昼眠又少人往还惘惘足下比何所乐
　　右草书九帖先臣芾真迹臣米友仁鉴定恭跋洪武庚申中秋后六日鄱阳蒋惠敬观于宝古斋范至能说米书初自沈传师来后入大令之室此九帖当时已入秘苑后有小米跋今在黄令君家前后完具尚昔之粘缀也其后一帖评唐人始言草法必应从晋此固通论殆亦其实録耶麝煤鼠尾熏染终嵗所成若此今之学者亦知之乎治癸亥呉郡祝允明跋
　　海岳翁此巻尝入绍兴秘府后有其子元晖题识盖海岳平生得意书也其中有登海岱楼诗一首下小字注云三四次写间有一两字好信书亦一难事夫海岳书可谓入晋人之室而其自言乃尔后之作字者当何如耶甲戌九月廿三日观于崔静伯氏敬题虎丘山人都穆
　　此卷刻于文氏停云舘文太史鉴定所谓众尤之尤也昔从石本想见真迹今如叶公好龙真龙下室矣乙酉九月晦董其昌观于西湖舫斋
　　外録
　　瑚网云巻首有机暇清赏印绍兴印内府书印钤缝有琳印黄琳私印向子固印巻尾有绍兴府印建炎浙东安抚使之印建炎两浙东路都总管司之印建炎重钩越州管内观察使印
　　书画舫云草书九帖笔法与海岳诸帖小异有天真烂漫之趣旧为水村陆太宰所藏李西涯跋极称许之
　　米襄阳行草四段【前有脩内司钤缝半印】
　　余始与公故为僚友仆与叔晦为代雅以文艺同好甚相得于其别也故以秘玩赠之题以示两姓之子孙异日相值者襄阳米黻元章记
　　叔晦之子道奴　德奴　庆奴
　　仆之子　鼇儿　洞阳　三雄
　　李太史收晋贤十四帖武帝王戎书若篆籀谢安格在子敬上真宜批帖尾也
　　余收张季明帖云秋深不审气力复何如也真行相间长史在世间第一帖也其次贺八帖余非合书
　　倒念揭谛咒
　　呵婆莎提菩谛揭僧罗般谛揭罗般谛偈谛揭　早起志心念数十遍
　　外録
　　瑚网云右米帖自都敬跋后为吾乡项少溪公所藏至崇祯己巳二月归于盛念脩今年辛未季春复逸出因得録此四段馆刻中所不载也
　　米海岳二帖
　　长者帖
　　黻顿首再拜后进邂逅长者于此数厠坐末款闻议论下情慰忭慰忭属以登舟即径出关以避交游出饯遂莫皇祗造舟次甚为瞻慕曷胜下情谨附使奉啓不宣黻顿首再拜知府大夫丈棨下
　　明公帖
　　黻再拜明公懿德茂履士所推慕武城未究逺业伫闻褒嘉共要别驰贺也子中书至面投黻再拜
　　右米南宫长者明公二帖刚健端庄之中而有婀娜流丽之态苏文忠公谓其超迈入神评语不虚后帖逺字宛然金错刀法但知府大夫不知为谁府字阙疑有所为耳呉郡钱逵题
　　米海岳呈诸友诗翰【诗见苕溪诗话】
　　米南宫诗翰【李西涯篆引首】
　　米黻文奉勅题
　　右呈诸友等诗先臣芾真迹臣米友仁鉴定恭跋右米元章诗翰有绍兴及睿思殿图印其子友仁题其后称先臣芾盖君前臣名之义也元章书极精妙而友仁亦有家法父子竝美自羲献以后亦鲜闻之书法真赝每相混淆如米氏者江南伪本不知其几此巻妙处望而可知太宰水村陆先生检诸故箧重加装饰物之显晦故自有数哉先生方操黜陟之柄振幽起滞天下之士頼以不汨没于世者多矣识者幸毋以一事观之正德丙子二月十二日长沙李东阳题
　　米南宫紫金研帖【行书纸本右角下有大官印阙半止存司印二字】
　　苏子瞻擕吾紫金研去嘱其子入棺吾今得之不以敛传世之物岂可与清净圆明本来妙觉真常之性同去住哉
　　米襄阳乡石帖【行书纸本】
　　新得紫金右军乡石力疾书数日也吾不来果不复来用此石矣元章
　　米南宫山林堂诗
　　洗竹延清景培松卫嵗芳好峰多漾翠嘉卉袭人香犀玉开书札龙蛇起混茫微风北窓卧真可傲羲皇米海岳经宿帖
　　芾顿首啓经宿尊候冲胜山试纳文府且看芭山暂给一视其背即定交也少顷勿复言芾顿首彦和国士本欲来日送月明遂今夕送耳
　　米南宫中岳诗卷
　　拜中岳命作芾
　　云水心常结风尘面久卢重寻钓鳌客初入选仙图鼠雀真官耗龙虵与众俱却懐闲禄厚不敢着潜夫常贫须漫仕闲禄是身荣不托先生第终成俗吏名重缄议法口静洗看山睛夷惠中何有图书老此生宋室名书辄称苏黄米蔡余无论焉然米南宫多为行草原其书皆从真楷来故落笔不茍而画所至深有意态非若今人不识欧虞径造颠素为无本之学也此巻真迹徐君臣寛当珍爱之徐有贞识
　　右米南宫所书二诗遗于陈太脩家辄为奴子窃出卖于王参军处事觉追取得之余最好米氏翰墨将古铜缾易之舍所爱而逐所爱是放一拈一者也魏应龙书
　　米海岳湘西诗帖【中书舍人署题南宫遗翰】
　　湘西衣冷榻留云此日还如入梦魂六月薜萝嗟我欲一生林壑与谁论呉王旧赏今何在惠可余光宛若存对榻东堂清话歇长风快雨洗松门米黻
　　逸少尝自书表上晋穆帝专精任意帝索纸色类长短阔狭与王表相似令张翼写效一毫不异乃题后答之逸少初不觉后更详视乃叹曰小人乱真耳宋米礼部作字有晋唐风流自言学书贵弄翰把笔轻自然心手虚振迅天真出于意外也其次要得笔意谓骨筋皮肉脂泽风神皆欲具全今观此帖使毫行墨浑然天成虽不元章吾知其元章矣叔成其宝之元统甲戌六月上澣片玉山人顾厚书
　　欧阳询初见索靖所书碑唾之复见悟其妙卧其下者十日阎立本尝至荆州视僧繇画忽之次见略许三见坐卧留宿其下者十日书画之妙以询立本之真识尚未能造次窥况下几等能辨之乎米礼部书法逺绍王右军擅名一代当时寸纸数字人争售之以为珍玩此帖宜宝也然举世岂乏欧阳率更莫我知也元统二年六月望日庐陵李简士廉父书
　　自天粟昼零之后洒染翰墨代不乏人必其不蹈故常始可以永其传襄阳米礼部生平无他嗜好独游神心画始学顔书已而厌其俗闻有李邕法又恶之遂学沈传师自后数改遂成名家麻纸十万散失多矣欲知八法之妙者请于是观焉淳熈丙申暮冬申吕企中书
　　向晚得竒观案有翰墨陈展开即可辨骨格出风尘寻常势敧侧此幅殊不伦字止五十六端人似垂绅复如旗整整又若车辚辚书家有定论俗士长相真不见苏子语超妙还入神公昔家京口海岳近为邻墨迹虽散落至宝终难湮如彼荆山玉旁逹见孚尹惊看忽入手幸合归乡人嵗久恐朽弊摹勒须坚珉铭文配瘗鹤终古焦山垠　充道得此见示为题此于后聊以代跋语耳呉寛惆怅江东起暮云骚人疑有未招魂神从海岳真能降名与苏黄得竝论千嵗鹤归林未冷百金马死骨犹存因君话取书家事始信钟王别有门东阳
　　雪里清光水里云分明诗笔旧精魂可应絶技能兼美解使名家得擅论秦刻汉碑随世改马图画与天存不须更说钟王事此道谁参众妙门台人谢铎次韵
　　南宫此帖端劲庄重迥异常书前跋已详自呉文定公三阁老诗辞严意宻三公同侍孝庙燮理之暇倡和优游为介轩靳阁老所题当时文物之盛猗欤休哉元汴
　　米襄阳都梁十景诗迹【十景在泗州】
　　京洛风尘千里还船头出汴翠屏间莫论衡霍撞星斗且是东南第一山　第一山懐古
　　峰髙耸接云楼撞月钟声吼铁牛一百八声俱听彻夜行犹自不知休　山寺晚钟
　　塔边云影任髙低闲逐清风自在飞四海望遥人久渴不成霖雨又空归　五塔寺归云
　　西山月落楚天低不放红尘翠微鹤唳一声松露滴水晶寒湿道人衣　瑞岩庵清晓
　　铁笛谁吹一曲哀清风约我上层台悠扬正到堪听处怕惹闲愁却下来　清风山闻笛
　　山径重重锁绿苔松花曽见几番开羣仙费尽招呼力那得休官一个来　八仙台招隠
　　风轻云淡午天春花外游人载酒樽不是山屏遮隔断牧童错指是孤村　杏花园春昼
　　半山亭下老苔钱凿破玻瓈引碧泉一片玉蟾留不住夜深飞入镜中天　玻瓈泉浸月
　　自是韶光不耐秋水光山色一时休细将瓦砾分明看片片飞来落叶愁　防景亭陈迹
　　怪石累累玉作堆登临晚景更徘徊夕阳无限堪停好莫到竒山空自回　宝积山落照襄阳米芾题并书米漫仕苕溪诗巻
　　将之苕溪戏作呈诸友襄阳漫仕黻
　　松竹留因夏溪山去为秋久赓白雪咏更度采菱讴缕玉鲈堆案圑金菊满洲水宫无限景载与谢公游半嵗依脩竹三时看好花懒倾惠泉酒尽壑源茶主席多同好羣峰伴不哗朝来还蠧简便起故巢嗟余居半嵗诸公载酒不辍而余以疾每约置膳清话而已后借书刘李周三姓
　　好懒难辞友知穷岂念通贫非理生拙病觉养心功小圃能留客青防不厌鸿秋帆寻贺老载酒过江东仕倦成流落游频惯转蓬热来随意住凉至逐缘东入境亲疎集他乡彼此同暖衣兼食饱但觉愧梁鸿旅食縁交驻浮家为兴来句留荆水话襟向卞峰开过剡如寻戴游梁意赋枚渔歌堪话处又有鲁公陪宻友从春拆红微过夏荣圑枝殊自得顾我若含情漫有兰随色宁无石对声却怜皎皎月依旧满船行　元祐戊辰八月八日作
　　米友仁鉴定真迹
　　米襄阳呈陈建州诗卷
　　七年乌帽抗黄尘昼锦归来世又新若过武夷山下看人间不大敝精神
　　【阙】头何慕久京华静洗黄尘眼界花万宝精神在风月好诗追取不须赊　数恶诗呈上陈建州觉民
　　陈诗首唱云汨汨尘埃阅嵗华青山相见认空花清淮风月元无价慿仗诗翁为我赊又一篇云长淮千古自流东六月城头日日风天际玉潢无少处夜山图在月明中絶唱也为之刻而不复和
　　米南宫书杜少陵画山水歌并絶句【草书纸本】
　　十日画一水五日画一石能事不受相促逼王宰始肯留真迹壮哉昆仑方壶图挂君髙堂之素壁巴陵洞庭日本东赤岸水与银河通中有云气随飞龙舟人渔子入浦溆山木尽亚洪涛风尤工逺势古莫比咫尺应须论万里焉得并州快剪刀剪取呉淞半江水
　　谢安舟楫风还起梁苑池台雪欲飞杳杳东山擕汉妓泠泠脩竹待王归
　　米海岳风度髙朗神情舒畅故下笔便与人不同或言其书自沈传师来晚学李北海尝观名言书史则其于古人书未尝不学然每以不及古人为言或曰真者在前气焰烁人或曰若见真迹惭惶杀人惟其不自满假所以书入能品今观此巻出入顔平原无一笔北海则此老胸中磈磊未易窥测也巻中书画山水歌后絶句一首寄汉中王皆子美诗想随所记忆而书者内有御府瓢印及羣玉中秘等印曽入金章宗赏鉴后有赵魏公印曽入松雪斋在本朝则袁忠彻家物也今归谿阳史君史君好古博雅诚得所矣其永宝之嘉靖甲午十月十日长洲文彭敬跋
　　外録
　　书画舫云米老行书杜甫题王宰画山水歌等帖笔势飘逸大饶姿态识者评此本极得晋宋风致不亚停云馆刻草书九帖也
　　米南宫岘山诗迹【诗又见元章诸体诗巻畧有异同后有文彭跋见题山水歌不録】
