<!-- { "loadSidebar": true } -->
<子部,艺术类,书画之属,式古堂书画汇考,卷五十三>夫前饶州路总管王公都中以孝母而感白华世指为公心洁白之应非天以是彰圣世孝治之符也欤公母张氏讳普贵自号无为至元甲申公父闽国忠愍公衘命使日本殁于难时母未三十公甫七歳留侍京师讣闻即以贞节自誓祝发于京之浄垢寺惠公为尼出主平江阳山妙浄寺道行冰雪郡城妙湛禅寺退庵及公髙之举以自代寻奉玺书防持锡号宏宗圆明佛日大师住山几四十年两新梵宇规模宏丽视昔有加事业恢恢光明盛大尝参天目髙峰和上妙公言下契悟中峰本禅师记之详矣公自失怗钟孝于母奉顔顺防爱敬两尽自谓惟悦亲足以解忧不以居官贰其行敭歴平江治中浙东荆湖宣慰泉货大监守郴及饶壹是清忠仁恕以母心至感瑞粟瑞麦治为百城最慈训之功居多所得清俸必驰归以奉甘防歳畜俸余于母诞辰延方士拜词章减筭以益母夀者垂三十年母尝喜曰吾子孝且防若是吾忠愍为不死矣寺既成乃谢事属海庵润公深以继席得人为喜遂自筑室方丈之西而退处焉日阅大藏经五年而徧一藏夜则施幽冥修禅观寒暑如一公念母清苦且夀寖髙亟弃官归养煑粥尝药不违膝下无何疾作衣不解带者累月病革刲股和糜以进至治壬戌七月朔命其徒称阿弥陀佛号凝然不乱趺坐而逝夀六十有七僧腊三十九阇维获舍利五色百余公即其退居塑顶相寝兴服用奉之如生幢葢香华荘严殊胜躬自负土筑塔以三品仪从塟凡附于凾者必诚必信请中峰本禅师掩其土断崖义禅师指其归玉堂善之邓公铭其塔当代名流发挥潜徳照耀泉石凡可以资道佛乘者靡不曲尽其至而公犹以为未足闻永嘉心乐周真师潜栖却粒有道不逺千里延至家庭癸亥三月朔设黄箓以展孝思感瑶鹤三至絫百盘舞烟篆之上所炼镪作紫金光五色绚烂异常越十有四日像设之筵缾簪丹茶两旬浃矣其花半萎中有一蕚天然融结状类桃实非华非果玉质縠章宛分三脉日渐以腴烛之内外映彻如浄琉璃骇乎优昙鉢之一现也诗之白华非此也耶嗟乎流俗之人其于亲也居不致敬养不致乐病不致忧防不致哀祭不致严者滔滔皆是也间有能尽其道者死则已死之而已孰能如公终身之慕而动天地感鬼神致孝应之瑞如是彰彰者哉是以书以锡类且俟太史氏之纪孝行者得焉赞曰天地父母同乎一气心兮贯通一而匪二知觉之中影响昭晰禽鱼草木鬼神之秘感则随应非诡非异维此白华心华所契子母异躯此心不离生死异岐此心不亏儒墨异趋此心不欺本真发露莫为而为出而瑞世故忠可移谁无父母此心则否一膜町畦藟梩返走不防生前孰追死后尚监兹心民徳归厚孝治之符风行九有
　　门生倪从
　　槐堂使君忠孝家家世奕耀承天华绣衣青云晓回立金掌白露秋无瑕番江东来清彻底髓浃恩溶一千里囘看七塔白云飞不为芝山明月住人生七十自古希寸草报得三春晖欣然归养五马贵箫鼔却驾瑶池西明知天上差可乐明知佛性在空觉刀寒股剔悲转深祭冷灯迷梦何托九符通天天无扃双鹤盘舞开神灵飘飘白华不可执皎皎来缀丹茶瓶聫珠荧盈隐纹膜肥玉瘦琼巧锼琢仙桃留核海茫茫天女散花云漠漠何人不为父母思酒慷慨临芳碑空林染泪拾绿笋中使促召占灵芝先公凛凛忠义气配以清风柏舟誓使君名徳复继之况此孝诚动天地天长地久不可量理有必报善者昌门生请续苏子记更为此笔当明光白麻快草还自许金鼎调元承上瑞云从衮舄相接武万歳千秋奉明主
　　尝谓大孝终身慕父母昔闻其语今见其人夫父母存而致孝养之道者理之所当然也至于父母殁而能守终身之孝者间有人焉本斋王侯予之世契也世以忠孝着闻幼年忠愍公殁于王事而侯于事母之道克尽孝敬病则亲书佛经以为之祈安既殁而追慕之心不已斯其为终身之孝矣永嘉心乐周真师乃得道之士癸亥之春逺迎于家修设普度感应非一醮事甫毕忽几筵所供丹茶幻生白华玉质双纹咸谓孝心所感者如是绘之图传诚可以励薄俗也昔唐之李兴之庐产瑞芝宋王庭珪之茔木连理尝称美于前世矣今王正议公孝感白华诚为元朝之盛事也岂不韪欤予偶来呉下获覩其事因记曩年出守东瓯母氏殁焉灵帏前所植盆兰皆生异花同心双卉于时诸名公亦尝图其事而歌咏之近三十年矣每一展视哀慕之心油然而生今观白华之瑞与予之所感颇相类敬羡久之不觉老泪为之澘然也并书以识之时癸亥良月谨斋夏若水时年八十公家世清白忠孝出天性神明信感通草木宜瑞庆敬观卷中诗作者皆可敬谁能补白华千古发髙咏蓟丘李士行
　　古孝亲之感感致物之异多白故刘殷白鴈林攒白乌程袁师白狼梁文贞白而诗之素冠白华可见矣若宇周之王崇神草生庭以有徳感无情登之信史传以为祥不可诬也今本斋王使君孝母之征着朱华白实于离根去土之瓶盎此又因心之效贯于神明者钱唐白珽谨拜手为之颂曰草木何知所知者天母也天只隔彼壤泉事死如生将终身焉酌水献花罔或不防洁白之感着于几筵徳有所届在尔象贤守贵守富孝忠则全国人称愿憩棠树萱敛华就实遗训乃宣播此徽烈本支永年
　　王侯奉母孝且慈阿母一念天人师母心忆子子忆母指血示现瑚枝摩耶夜半归忉利麻衣痛泻县河泪浮屠七七防神光法乳琼珠自天雨人中三才佛此心心田万缘无边春孝思感召随所应白华洁美如其人畵图锡类传不朽绣斧持冰印垂斗它时孝子诵陈元鹰鹯满地长囘首庐江况逵
　　尝读邹书曰仁之实事亲是也朱子释之曰实为精实或问其义先生曰此所谓实以对华而言耳惟以实对华而言则凡仁之见于日用者惟事亲为根本精实所在必先主乎此而后光华有以发见于枝叶之间耳尝窃疑之不几于凿乎今观佛日大师甁花之实而知师相事亲之实然后朱子释经信而有征平生着疑胸中一旦豁然醯鸡之覆呜呼盈天地间一感通之理耳此以实感则彼以实应公晨夕几筵哀号罔极精神心术贯通融结故其精实发见于枝叶如此不然断枝萎蕚寄瓶中借勺水自活行且薪矣安能硕而实莹而虚泽而腴若是其祥且异哉余故因以广朱夫子之说以劝为人子之事亲者老侄亦溪王彦文敬书灵枝彰本斋王公之孝感也忠愍公以国事死海上子方七岁母夫人张氏依慈门以贞保幼公长而仕报以孝母亡公折时花荐灵几突然有异实如桃白且莹朝野瑞之天人之道宻矣
　　灵枝在瓶既芳既零有敦【音团】其实匪玉匪冰素帷法室孝感于寂古之白华岂如今之实
　　昔灵枝在囿其本孔茂生之荣之如有父有母今也荐于兹余厥蕚跗廼有实突如缾之者谁洵美且殊灵枝之祥兮神明彰兮我心伤兮父死节兮子幼母祝发兮子守今畴翼畴覆本兮枝兮其来也久兮是以昌厥后兮
　　其白也喻清其莹也喻明不根而生喻其虚灵伊物之感感人之孝熙父之功广母之教俾忠孝是效
　　忠孝维本事业维枝我歌此诗俾在朝而知俾在野而知维本斋公是仪　右灵枝五章凡四十一句晋安黄文仲再拜谨书
　　母慈子孝觉天全桃发花枝岂偶然名士品题图畵卷他年当不负凌烟览道人王夀衍
　　白华载补三百篇蟠桃一实三千年方士招魂术通仙使君念母心通天孝感诚应又生祥下瑞理则然圆明示寂佛果圆王母今在瑶池前白华变幻丹葩妍蟠桃彷佛青枝连玉苞莹若壶冰悬心目洞照无中边太史载笔青瑶镌斯【阙】斯文百世传长沙汤弥昌拜手敬题
　　华枝长几何缾水深才咫胡然玉实悬了不由根柢得非天工竒变幻絶常理重孝彻神明达徳肇庭戺泣土冬萌竹扣冰渊跃鲤存殁事实殊感应意良似猗欤闽公配早诵笄珈美贞吉誓从一身与金止义方作名臣敭厯动遐迩防防痛劬劳像事严帷几向来优昙鉢示现犹韡韡异产发哀思嘉祥荐防祀红英萎欲堕素果突初委粟肌润盈握瑶质莹难拟文章雍国孙椽笔擅邦史手引瑞华图辨论惊凡耳顾我逺台阁缀语亦何泚移忠岂烦辞柏豸方需起四明黄叔英
　　忠孝同根幻作华白如冰雪赤如霞孝心洁白忠心赤子孝夫忠萃一家学生庐陵王璡百拜蓼莪霜气入袈裟铭笔当归学士家更为白华添后传东风谁忍看山茶京口陈方
　　慈孝孤忠萃一家辽辽千古徳音遐捐躯阿父贞无贰祝发孀亲矢靡他叩影睇瞻多感慨履霜哀慕几悲嗟披图细看甁中瑞方见诗人咏白华钱天祐
　　百行先于孝孤忠草木知只应白华传可配蓼莪诗素质凝冰玉丹心吐雪丝优昙时一现瑞感慰幽思方仪顿首
　　白华之诗束晳补亡殆亦彷佛修辞槩存风防今秀毓灵苞我身亲见其欲言可乎辄撰三章歌咏盛徳君子谓其僭不敢辞
　　白华美王公之孝也公事母孝故天彰其瑞焉猗欤白华皦皦其英匪冰匪玉澹然天成如芝斯秀如兰斯馨曷维其异感于神明
　　我仪图之孝思攸格靖共追慕维民之则纯嘏昭融灵应靡忒愧彼頳防表斯贞白
　　是以有令誉兮昭厥图于绘素兮庶几有衮衣兮风化于九围兮　东嘉郑僖谨书
　　白华久不补谁识孝子心寸草报春晖后来存雅音散火冰雪中孤标凝太隂一气类冬笋冷焰分萧岑茫茫东海波敛之碧壶深花如慈顔开枝似儿手簪王氏琳琅秀佛香薝卜林孝子独何为感通无古今髙邮龚璛
　　忠贞节孝之门天福其善和气薰蒸蔼然于庭因物为瑞匪刻意于斯花也然以忠贞节孝之瑞为瑞则玉果为上瑞矣又不必拘于金芝朱草之为瑞也是用近体诗歌咏之
　　徳风吹起九原春神拔休祥集庆门半树竒花非着土一瓶和气自为根祖宗种徳诚心在天地无私至理存魂断北堂萱草露展图犹得问寒温壬申歳十有一月六日中山贾实端拜
　　奉题孝感白华图后
　　予读南齐书萧子懋母阮病危笃请僧行道用铜罂盛水渍莲供佛子懋礼曰若使阿姨因此和胜愿诸佛令华竟斋不萎七日斋毕花更鲜红视罂中稍有根须又萧子罕母乐寝疾子罕昼夜祈祷时以竹为灯缵照夜此缵夙昔支叶大茂母病亦愈世皆以为孝感所致大哉孝乎天地之所假也鬼神之所辅也圣贤之所称也匹夫匹妇同有是心而不自知也惟君子为尽焉呜呼草木之植有生无情矧断而置诸宜若生意絶矣然罂莲根缵竹茂与今尚书王公之瓶华实非有相者曷致兹异虽事生事亡之孝殊而天人之所感一也方尚书丧母张夫人命道士设金箓醮簪山丹瓶中两旬斋毕一华半萎而其鄂结实状类木桃玉表冰中时莫能识因取诗之白华名焉夫瓶花有实昭其异也色质洁白昭其孝也硕果特生昭其仁也竟斋不萎昭其诚也君子于此见天人之道焉见王氏之征焉白华之诗曰蒨蒨士子湼而不渝竭诚尽敬亹亹忘劬公之事夫人也有之矣又曰堂堂处子无营无欲鲜伴晨华莫之防辱公始终厥守实允蹈焉惟公事业在国史白华法当书则其传亡穷而视古之人葢掩之矣翥既观斯图而窃叹美之遂为之书时至元后庚辰孟陬晋宁张翥题
