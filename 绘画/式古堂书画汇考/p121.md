<!-- { "loadSidebar": true } -->
　　喀尔库库顿首再拜彦中管钩贤友足下十二月十二日金子振宣使至得教字深荷逺懐之至中间见诲实是下心然亦自有公论也于此足见足下笃于吾昆弟至深不肖惟多驰感耳不知来春可果至都不付下棋枰防等皆已领此时请家兄使想已逹度贤友亦必喜也此间公私皆望家兄早来闲报吾兄知之文书一节克明甚是用心縁不肖小女病【旁添四五十日竟至逝去不胜悲塞奈何奈何】及身常有防恙不曾与克明相见近月半日来方出当与彼论之后便奉报未由奉见愿尽珍重理今因人便草草不宣喀尔库库顿首拜十二月十四日书诸般杂色素笺及建连付来些小为祷银朱亦望惠数两欲为印色此中者不可故也彦中管勾贤友足下喀尔库库谨封【五字阙半】
　　库库正斋临懐素自叙卷【纸本高一尺余长一丈内项氏诸印不録】草书懐素自叙【原文不録】
　　草书不可识卿字少于即草书不可知叔字少于其草书不可道于字何曾草所贵者笔圆所上者笔老献之答谢安云世人那得知耳
　　库库子山书梓人传卷【草书纸本高九寸长九尺】
　　梓人传　桞子厚
　　裴封叔之第在光徳里有梓人欵其门愿佣隙宇而处焉所职防引规矩绳墨家不居砻斵之噐问其能曰吾善度材视栋宇之制髙深圆方短长之宜吾指使而羣工役焉舍我众莫能就一宇故食于官府吾受禄三倍作扵私家吾收其直大半焉他日入其室其牀阙足而不能理曰将求他工余甚笑之谓其无能而贪利嗜货者其后京兆尹将餙署余往过焉委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而构大厦无进退焉既成书于上栋曰某年某月某日某建则姓字也凡执用之工不在列余圜视大骇然后知其术之工大矣继而叹曰彼将舍其手艺专其心志而能知体要者欤吾闻劳心者役人劳力者役于人彼其劳心者欤能者用而智者谋彼其智者欤【原迹欤字旁注】是足为佐天子相天下法矣物莫近乎此也或曰彼主为室倘或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫绳墨诚陈规矩诚设高者不可抑而下也狭者不可张而广也由我则固不由我则圯彼将乐去固而就圯也则卷其术黙其智悠尔而去不屈吾道是诚良梓人耳其或嗜其货利忍而不能舍也丧其制量屈而不能守也栋挠屋壊则曰非我罪也可乎哉可乎哉余谓梓人之道类于相故书而藏之梓人盖古之审曲直面势者今谓之都料匠云余【原迹余字旁注】所遇者杨氏潜其名　喀尔库库为信卿侍郎书时至顺二年冬十月之廿八日也赵期颐
　　赵子竒本斋帖
　　予识本斋卅年文章宦业世所称道今年其子季境于维扬有善继述忠孝之家其可尚哉赵期頥书
　　冯思温
　　冯思温赠季境诗
　　胄出名门正妙年置身聊尔奉藩宣尘生驿路频驱马雨溢官河穏放船后土祠中花缀玉平山堂下桞飞绵遄归公馆应多暇好对芸理旧编晋阳冯思温















　　书画彚考卷十七
<子部,艺术类,书画之属,式古堂书画汇考>
　　钦定四库全书
　　书画彚考卷十八
　　刑部左侍郎卞永誉撰
　　书十八
　　元
　　虞　集
　　虞伯生书雍公诛蚊赋并识卷【赋中小字自注】
　　诛蚊赋
　　平江水乡蚊蚋坌集予方穷居日以为苦因裒腹笥得蚊事廿有七古圣贤无一言之褒是为可诛也作诛蚊赋其词曰
　　惟朱明之肇序兮迨白藏之纪时火流金而方炽露漱玉而易晞眷羲和之自东起咸池【日所出处】而徂西迈崦嵫【日所入山也见离骚】以顿辔归蒙汜【日所宿处也见选杂体诗】而匿晖旋羣隂之绰绰袭夜气之索索爰有黍民【古今注号蚊蚋为黍民】出于庐霍呼朋引俦讶雷车之殷殷【聚蚊成雷见前书】塡空蔽野疑云阵之漠漠【梅圣俞诗云】利觜逾麦芒之纤狭翅过春冰之薄其赋形而至眇其为害而甚博【阙】泰山之能负【荀子蚊负山】讵九牛之可搏【漠书搏牛之蝱】较尔力以何施念尔欲而甚约饮不过于满腹性无餍而肆蠚若乃皓魄之亭亭万木之欣欣悼永昼之执热徙緑防以怡情遽见侵而稍稍复轻飏以营营【白鸟营营见下注】念炎熇之未去曽须臾而靡宁伺人于燕息则东家之梦何縁而见姬旦嬲【宋子京有蚊蚋嬲人之句】人于尊俎则鹿鸣之晏何由而娯嘉賔以是而肆毒于人何名乎仁载引其类载鼔其翅但知进而忘退不顾害而贪利葬仙鼠【古今注以蝙蝠为仙鼠】之腹而莫追莫悔投秋虫【罗隠赋谓蜘蛛为秋虫】之网而自捐自弃冲郁攸而致燔望银缸而还坠以此而速祸于己孰名乎智仁既不足以强名智又不足以自蔽徒肆情以饕餮竞鼔吻而唼噬宜先哲之永叹谓通夕而不寐【老子云蚊蝱噆肤则通夕不寐见庄子】慨蠢其何识亦炎凉而絶义故有荪壁琰防椒房璇题疏寮豁其文绮绣甍焕其陆离围鲛绡以云幛焚椒兰而雾迷乃戢翼以逺遯纵含毒而莫施以贵嫔之被宠而不噆不螫【南史孔贵妃传】畏长逊之当路而莫近莫窥【南史孙长逊本传】其或柴扉槿居室桑枢方亲闱之定省政黉堂之卷舒或漂流于羁旅或迫促于郊墟乃引利喙以竞进共逞贪心而自腴致晋室孝子独尝以身【晋书展勤云云】而髙邮贞女【髙邮有露筋小娘子庙】莫全其躯嗟乎蚊乎贵者要者既屏息以逺止贫者贱者又穷欲而纷如顾余躬而何较念尔虗其有余其间别种禀性尤酷实尖其觜实斑其腹实细其身实丰其毒感变化于天宫载惆怅于羽族仙禽逺害必翔于九皋神鸟览辉乃集于王谷传信之鴈目断而莫至报喜之鹊日聆而不足此固旷然而难见尔乃頽然而难逐可怜尔之轻而翾不耻人之厌且辱也葢尝究厥谱系考于典集实蚩尤之余孽始涿鹿之诛殛仅存肤血之遗余致兹种类之蕃息【见幽防録】或别派于腐坏或聚族于幽湿惟可夜游鲜从门入骤致身于云台而羽翼翾翾【鹍冠子云台之髙蚊蚋适以翾翾】遽逞威于河内而人马借借【古今注河内有人尝见黍米许大人马满地取火烧之皆化蚊蚋飞去】但类非于华胄实尽衔于毒螫宜见憎于世俗夫岂间于今昔惟小日之昏昏卧柏寝而悒悒念白鸟之阻饥褰翠防而听入【见金楼子】曽丑类之莫去宜竖刁之僭逼此鉴既明汝恶既极将不复汝容而搏之特吾一振手之力尔固又将驱空中之蛂挫汝之精【空中有物其名为蛂闻蚉蝱之声则挫其精】僇江东之鷆而不复孕汝之形【尔雅江东呼为蚊母此鸟吐蚊因以名】举所谓蚋者而族烹于秦镬【秦谓蚋】取所谓蚊者而筑观于楚廷【楚谓蚊】永灭蚩尤之裔庶使天下之为人臣者得以安其君大慰勤猛之志又使天下之为人子者得以宁其亲不复使无用之物无穷之毒存于世此诛蚊赋之所以名也
　　右先太师丞相雍国忠肃公所着也先公文集旧刋蜀中成书未乆焚于兵火曽叔祖寳庆府君将求而刻之湖南亦未及如志而运革而内附后先参政广求之不能得睂州故人史公孝祥守兴化闻黄伯固家有之邈不可得也集在京师属闽教授谢中物色之来报云有军官好书购得此欲借手与集相见然终不能得之先参政至淛从亲戚韩大则得诛蚊草于侯颐轩道士处葢大德庚子嵗也故人闲上人亦蜀中同出东南之家以旧故自呉门访集临川山中问此物所在出而示之则三十六年矣而先参政亦弃诸孤十七年诗书之绪不絶如线感慨今昔血涕随之偶得此卷録送上人贵得存遗珠于既失尚故物之可求也元统乙亥三月廿七日集谨识
　　宋之南其宰执惟虞雍公为最贤观其诛蚊赋所谓使天下之为人臣者得以安其居天下之为人子者得以宁其亲则知公之志诛恶锄奸者欲以宁君亲也其以忠孝教天下后世者至矣伯生世其家学能于圣时致身西清被宠眷也殊甚及闲寂中乃书先太师此赋以赠人其志亦有所在乎间上人再见伯生其为我谂之和林鲁威叔重父谨题
　　因读诛蚊赋深怜爱国情三公登间谍四海失升平早觉文章贵争期德业成云礽世禄翰墨负时名丹丘柯九思赋
　　观雍公少年之作可以豫见报国之志观邵庵详书之意可以深惟追逺之情忠孝蔼然萃于一门呜呼盛哉闲上人同是蜀人故独得之当刻石寺中以传永乆庶不为他时夜壑舟也至正十五年乙未三月后学苏大年顿首再拜谨书
　　黍民肆毒不胜诛屈宋文章太史书沧海遗珠留得在白云深处伴僧居洛生王敬方
　　父作更生佛儿为命世英西州睹威南国翦长鲸不厌朝廷小终扶日月明诛蚊赋重録妙墨世从衡遂昌郑元祐
　　右邵庵虞公手书其先丞相诛蚊赋藁也赋稿初藏于道士侯颐轩家后为韩大则所得献于公之先君子井斋先生后公至呉侯道士因龙兴闲上人谒公于寓所一见具言赋藁公轩然而笑曰我已得之矣侯道士为之惘然葢韩大则初假之于侯而即以归于公家而侯初不知也元统乙亥闲上人谒公于西江遂书此以赠焉颐轩本洞庭仙坛观道士其度师杨紫霞与侯亦蜀人宋季来呉一时名士之寓呉者若中书刘公丞相呉公皆与之交游名重于时寳祐间自呉游天台中书公为之唱首作诗以饯其行而先少师平舟先生亦次韵焉先予与侯交游粗深每出以示之先子求至恳切而侯迄不与先子殁后三年侯亦相继而逝其徒李碧山与椿相知因椿之请即以归之至正甲午冬十月闲上人因持此卷访椿于家而徴椿言椿惟侯之平日靳吝于两家遗墨眎若永为其有既而卒各归于其后人岂故家文献不絶如线而天固假侯靳吝以待我后人耶所惜者公之先君子犹克亲得赋稿而椿先子虽获一见平舟遗墨而终不能得之于生平也今公既即世而闲上人已老椿恐事之或湮故为详着于此云睂山杨椿跋
　　虞雍公诛蚊赋刻石疏
　　宋丞相雍国虞忠肃公尝作诛蚊赋内传后公之六世孙翰林侍讲学士以文儒显告老还江右而白云闲上人与之有旧自呉访之于临川葢雍公文集旧尝刻于蜀而版遄毁学士后虽贵而雍公集求之不得竟不复刋学士之父参政公大德庚子嵗亦尝至淛物色雍公集竟不可得而仅于道士侯颐轩处得诛蚊赋稿然竟藏于家上人以赋稿为请学士为发箧取读上人曰丞相眞迹不敢望得学士手书一通东还呉则幸矣学士遂为草草誊録而仍记顚末于赋后上人念学士诗文好事者已悉为刋板若雍公之功业虽不系于文字有无而诛蚊赋仅存耳兼闻江右近经防乱百不一存于是上人欲以学士所书赋勒之金石庶永乆弗坠而上人老矣力弗逮乃以此赋归于公之八世孙戡字胜伯者俾刻之胜伯既积学克世其家以世故棘囏益贫困固宜寳而藏诸而犹虑夫泯而不传抑亦负上人之意敢以是干诸好事君子见助焉则赋刻诸石无难者矣敢请至正十七年秋八月遂昌山樵郑元祐书
