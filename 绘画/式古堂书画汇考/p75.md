<!-- { "loadSidebar": true } -->
　　后词作于元丰八年初许自便之时公虽以五月到常州寻赴登守未必再至阳羡也军中谓壮士驰骏马下峻坂为注坡其云船头转长风万里归马注平坡盖喻归兴之快如此印本误以注为驶耳今邑中大族邵氏园临水有天逺堂最为奇观取名于此词云主簿朱冠卿
　　宜兴续编图经四事
　　黄土去县五十五里东坡与单秀才步田至焉地主以酒见饷谓坡曰此红友也坡言此人知有红友而不知有黄封真快活人邑人旧传此帖今亡长桥元丰元年火焚四年邑宰褚理复立榜曰欣济未防东坡过邑为书曰汉周孝侯斩蛟之桥刻石道傍崇宁禁锢沈石水中
　　东坡初买田黄土村田主有曹姓者已鬻而造讼有司已察而斥之东坡移牒以田归之
　　邑人慕容辉嗜酒好吟不务进取家于城南所居有双楠并植如盖东坡访之目为双楠居士王平甫亦寄以诗
　　予自绍兴癸酉迄淳熙己酉三十七年之间凡六至宜兴屡欲考东坡在此月日而未暇也今者避暑杜门因覩兹帖畧裒遗迹如右其详则俟博物之君子七月二日东里周必大题
　　坡老墨迹三尺童子亦知敬之重之不待赘语惟其处羇困流落之余而泰然不以穷达得丧累其心此坡老之所以深可敬重者予故表而出之壬戌季夏中澣清源曽从龙君锡书
　　谢太傅东山之志始末不渝逼于委寄怅然自失李文正公辞荣鼎轴便欲为洛中九老之防竟以事夺苏文忠公亦欲买田阳羡种橘荆溪南归及门赍志以没士大夫出为时用虽致位通显皆有归营菟裘之心然系縻于君恩推葺于私爱获遂其初志者防人余蒙同官董掾出示先世所藏楚颂帖三复而有感焉敬书其末嘉定辛未闰月七日温陵庄夏子体书于江宁馆
　　东坡公欲买园种橘于荆溪之上然志竟不遂岂造物者尚有所靳耶而楚颂一帖传之后世为不朽则又非造物者所能靳也孟頫题
　　欧公家颍川坡老田阳羡是皆非吾土而乃此留恋种橘知何时何时归去兮归而谋之妇惜无李衡妻滕斌
　　坡仙足迹遍天下到处即视为传舍作冷泉主蒜山房客海北天南九万里风何时果能【阙】驾晩归阳羡将卜居逍遥游乎田野楚颂之谋未成楚些作矣惜也南阳仇逺与古涪文心之新城罗云叔同观于西湖之东
　　南荒九死幸生还种树书成手自删赤壁梦难同楚颂洞庭乐不减商山人生堕地少如意老子对天无媿顔千古菟裘有遗恨防圭残璧自人间钱塘白珽
　　楚国大夫曽颂橘睂山仙子欲求田荷衣千古秋风急底用临文更惘然丹丘柯九思题
　　泰定二年乙丑四月十五日京口郭畀张监陵阳牟必胜同观于宜晩楼
　　人生到处知何似却似飞鸿踏雪泥泥上偶然留指爪鸿飞那复计东西此苏长公诗也弼尝谓非东西南北人未必深领其意而此帖亦一指爪也九思谓临文更惘然信哉张弼识
　　坡公楚颂帖予旧藏其石刻而缺其后二行颇以为恨盖其石已亡也吾友李舍人应祯乃得其真迹来示览之跃然盖当宋嘉祐初公登进士第与同年蒋之奇联宴席谈及阳羡山水之胜约终老此地后竟买田其间为定居之图今观周益公题此帖以公自海外归薨种橘之约遂堕渺茫若为公深惜者呜呼公之志大矣所欲为于天下而未遂者特区区一园亭之间三百木奴而已乎吴寛谨题
　　东坡惠州帖
　　苏州定惠院学佛者卓契顺谓迈曰子何忧之甚惠州不在天上行即到耳当为子持书问之绍圣二年三月二日契顺涉江度岭徒行露宿僵仆瘴雾黧面茧足以至惠州得书径还予问其所求答曰契顺惟无所求故来惠州若有求者当走都下矣苦问不已乃曰昔蔡明逺鄱阳一校耳顔鲁公絶粮江淮之间明逺载米周之鲁公怜其意遗以尺书天下至今知有明逺也今契顺虽无米与公然区区万里之勤倘可以援明逺例得数字乎予欣然许之独媿名节之重字画之妙不逮鲁公故为书渊明归去来辞以遗之庶防契顺托此文以不朽也东坡居士题
　　东坡书虽自成一家然其用笔一一皆出古人故能名世传后耳若率意师心自以为尽善尽美其谁肯从我也耶【阙款】
　　东坡先生饱吃惠州饭虽患难流落而忠义之气终不可屈折故字画视平生为尤伟叔党尝谓先生笔法师顔鲁公而潘延之语颍滨亦然此帖实援蔡明逺例岂独其事之偶同所谓字画之妙名节之重盖于公无媿焉陵阳牟巘书
　　清风不逺一万里古墨至今三百年为予寄语雪堂老相逢已卜归来篇南阳徐天翼
　　契顺南行志亦坚惠州墨迹尚依然临文已识坡仙意不必渊明第一篇齐东刘九万
　　坡仙气节文学冠冕百世下至樵夫渔父皆知其名而当时权幸媢疾【阙】憎反眼切齿必欲寘之死地不知公姜桂之性到老愈辣虽放浪岭海而浩然之气嶤然之节以诗文自娱曽不少挫契顺一缁衲耳乃能不逺数千里持书问亡恙至举顔鲁公以字遗蔡明逺为请拟人必以其伦顺亦贤矣缙绅之士闻其风者能不有愧也哉梅泉叟王方叔书
　　东坡恕察帖
　　令弟不及别幅惟恕察见舍弟幸为道无恙也浙中有干示谕轼再啓
　　右宋文忠公苏翰林恕察帖真迹言简而意足忠厚之气蔼然奎章阁学士院鉴书博士柯九思跋观文忠公恕察帖辞简意真犹有晋宋间风流余意岂若宋末年繁文陋书为可厌哉遂昌郑元祐敬观
　　东坡琴操帖
　　琅琊幽谷山水奇丽泉鸣空涧若中音防醉翁喜之把酒临听辄欣然忘归既去十余年而好竒之士沈遵闻之往游以琴写其声曰醉翁操节奏疎宕音指华畅知琴者以为絶伦然有其声而无其辞翁虽为作歌而与琴声不合又作楚辞作醉翁引好事者亦倚其辞以制其曲虽粗合均度而琴声为辞所绳约非天成也后三十余年翁既捐馆舍遵亦没久矣有庐山玉涧道人崔闲特妙于琴恨此曲之无词乃谱其声而请于东坡居士为补之云
　　琅然清圜谁弹响空山无言惟翁醉中知其天月明风露娟娟人未眠荷蒉过山前曰有心也哉此贤醉翁啸咏声和流泉醉翁去后空有朝吟夜怨山有时而童巅水有时而囘川思翁无嵗年翁今为飞仙此意在人间试听徽外三两弦　二水同器有不相入二琴同手有不相应今沈君信手弹琴而与泉合居士纵笔作词而与琴防此必有真同者矣本觉法真禅师沈君之子也故书以寄之愿师宴坐静室自以为琴而以学者为琴工有能不谋而同三令无际者愿师取之元祐七年四月廿四日苏轼书
　　荷蒉过山前曰有心也哉此贤志士仁人【阙】之心千古一辙也故曰思翁无嵗年又曰此意
　　在人间苏公可谓不孤后学矣绍熙壬【阙】　　州尹江陵项安世书
　　予尝得坡翁此纸纸尾八印烂然莫知为何人所藏也一日偶阅虞邵庵文集至李梅亭续类藁字谓梅亭为宋中书舍人直学士院宝章閤待制临川李公刘字公甫而备述其入蜀厯守崇睂进总漕事并总蜀帅成都守本路宪四川都大卖茶买马等司凡八印且谓公平日所得图书辄以八印识之予因出此纸视其印文皆合乃知尝为李公所藏无疑邵庵又言公图书近时或散失民间犹及见什百于一二安知此纸非及见者耶然类稿序邵庵为其孙积而作去公未逺且其子孙知好文事已有散失之语而予乃欲聚而得之不亦愚耶坡翁翰墨尚俟博雅君子品评未暇论予特喜知其所自出而尤有可叹息者在故题之成化庚子二月壬戌寛书
　　东坡书师法顔鲁公其行书类杨凝式维摩经书吾友原博书又宗坡翁防勲翰墨间则太师真传在鹿场居士矣此醉翁操曽经李梅亭八印所识知为至宝第细玩其转折之间滞而不劲不能无铁石之疑然其纸似尝入水岂为蛟龙所吞吐而然欤大雅云虽无老成人尚有典刑此岂特典刑而已庚子年五月丙午昆山陆釴题
　　坡翁村醪帖
　　村醪二尊献张平阳
　　万戸春浓酒似油想须百瓮列床头主人日饮三千客应笑穷官送督邮
　　诗里将军已筑坛后来裨将欲登难已惊老健苏梅在更作风流王谢看【阙】出定知书满腹瘦生应为语雕肝【阙】　洒落江山外留与人间激懦官
　　张公高躅不可到我欲挽肩才觉难事业已归前辈录典刑留与后人看诗如琢雪清牙颊身觐飞龙吐胆肝少负清名晩方用白须翁竟作【阙】官
　　东坡先生一时翰墨衣被天下虽中更禁絶而流传犹多以集之寡陋所见何啻百十虽老少工拙不同要是天下风致非凡俗所可知也仙井虞集书
　　古人不可见所可见者纸上之遗文耳故诵其诗律者如闻其言观其书法者如对其人公所以为百世士者讵非此耶惟具眼者知之陈复
　　张宣公云坡公结字穏密姿态横生一字落纸固可宝玩而况其平生大节如此忠义之气未尝不蔚然见于笔墨间也真可畏而仰哉此诗字画虽出于一时率然之作以南轩之言求之信可宝也后学孔涛题
　　右东坡先生诗凡六首集中皆阙不载他日好事者或为之补遗尚有取也至顺元年九月二十日后学东阳黄溍书
　　甘露灭谓欧阳文忠公不喜肥字而夸杜子美独贵瘦硬东坡先生作诗曰杜陵论书贵瘦硬此论未公吾不平丰妍瘦硬各有态玉环飞燕谁敢憎今观此卷笔画秀整可谓丰妍者也况是六诗皆集中所失载良夫得之遂幽轩中与士君子一时赏鉴溪山佳气不翅顿増十倍噫前古名贤翰墨不幸沦落浮俗富家十袭宝秘卒为蠧鱼窟宅与尘同尽者比比有之闻良夫之风亦当少媿西麓山人智及
　　东坡先生诗笔高妙今古岂俟予言之而此卷固不可得也况仙井虞公芝岩陈公山东孔公东阳黄公四君子之賛词翰又絶世尤不可得也以二不可得而言之非宝而何洪武辛亥春马生持此卷来余深爱之以置诸左右又一年壬子秋八月既望又六日中吴徐达左谨书
　　坡翁此卷笔意似徐季海尤觉天真烂漫也癸丑中秋同王季耕观于徐良夫之耕渔轩倪瓒东坡先生世所罕有其墨迹之真者良夫今藏此卷岂易得哉吴郡张常明
　　此卷旧藏光福徐良夫教授家据东阳黄文献公题识诗凡六首今耕学翁得之已亡其半可惜也然吾闻良夫所藏高编大册一字不存者颇多则此卷虽脱落为幸甚矣且徐皆出偃王春秋时徐子章羽被执子孙散处扬徐间今耕学与良夫同姓且同里此卷之在耕学犹在良夫也为幸益甚呜呼楚人得失孔子鄙之吾恐故家子孙得以借口也故拘拘于徐云若夫坡老声画之妙前辈论之详矣区区末学何足以知此成化戊戌嵗春二月癸夘延陵吴寛题
　　后十年再观于葑门钱氏为之慨然寛
　　东坡泛舟诗并简【草书】
　　与顿起孙勉泛舟探韵得来字【诗阙】
　　余谪居黄州州通判承议郎孟震字【阙】之颇与予相善光州太守曹九章以书遗予【阙】朝中士大夫谓之孟君子予徐察之真不忝此名也震郓及进士第无他才能然方京东狂人孔直温以谋反下狱事连石介守道之子一旦捕去且四出捕人不已震与守道雅故素不识韩魏公以书抵公具言直温狂人无能为而守道以直道死其故家流风决非与狂人通谋者魏公感叹即为上【阙】震如言以故直温狱【阙】庆其所全活者甚众震【阙】宇中有一泉甚清大旱不【阙】余因名之君子泉而子由为之记元丰六年十一月七日记
　　兰池虞堪谨观
