<!-- { "loadSidebar": true } -->
　　书画舫云文徴仲精楷温州府君诗集二册系盛年笔韵致楚楚近归余家
　　徴明四体千文卷【原文不录】
　　外录
　　书画舫云文徴仲四体千文矮卷系早年笔陈道复跋之甚详
　　文徴明四体千文卷【乌丝阑藏经纸四原文不录】
　　千字文【真书】
　　【款书】嘉靖二十一年岁在壬寅春二月九日徴明书
　　千字文【草书】
　　【款书】嘉靖壬寅秋七月十有二日书徴明
　　千字文【隷书】
　　【款书】嘉靖甲辰春二月二十有一日徴明书
　　千字文【篆书】
　　【款书】嘉靖戊戌正月谷日徴明书
　　先太史平日喜书千文散在人间者不下千本然皆行草为多楷书已仅见而古小篆至少求四体彚成一轴无纤毫遗恨如此卷者吾见亦罕矣为世至寳奚俟述讃仲孙元发拜手书【楷书】
　　衡翁书千字文传吴下者甚多然篆本则絶少至于四体备于一卷则余之所仅见者也考其年皆八十以上老目细书尤甚囏得宝之宝之辛酉二月哉生明陈鎏识【行书连前跋一纸】
　　文待诏书古本水浒全部【小楷书】
　　文徴仲与贯泉札【行楷书纸本】
　　适来谒谢铃阶值车马荣出不获一望履絇甚用怅失示观松雪书虽非真迹而行笔秀润亦当时人所赝或是俞紫芝之笔也寡昧无识漫尔奉覆惟万万照察不悉治生文徴明顿首上覆明府相公贯泉先生侍史文待诏与东洋札【行草书纸本】
　　入春来俗冗酬酢日觉烦扰偶思高斋玉兰山茶甚开拟明日奉拜寄迹数日聊以清吾耳目耳先此敢达诸迟面尽徴明拜东洋贤契
　　文衡山致仕诗帖【行草书洒金纸本】
　　致仕出京一首
　　独驱羸马出枫宸囘首长安万斛尘白首岂堪供世事青山自古有闲人荒余三径犹存菊兴落扁舟不为莼老得一官常卧病可能勲业【阙】　　徴明
　　文　彭
　　文夀承诗帖诸迹
　　心爱躬耕好身于畎畆宜辛勤自食力肮脏已非时征役吴民困风尘戍卒悲一灯论世事不觉泪交颐文彭【题扇】
　　风雨来何迅山堂自昼昏斜飞愁入座县溜讶翻盆望望委畴黍哀哀何处村皇天应有意且罄手中樽文彭【书屏】
　　八月燕山飒素秋华堂高宴乱觥筹围棋不赌山隂墅看月常懐太白楼万里飞腾心已尽一时嘉防兴难酬淹淹不醉归无计卜夜应须蹔尔留
　　月上瑶台兴转高此时直欲数秋毫持杯无奈金波灔晤语何妨玉漏迢帝里风光开胜赏天涯鸿鴈下青霄孟公不必先投辖忍使良宵漫寂寥　杨通政宅看月二首文彭
　　燕山西面拥皇都曲曲楼台罨画圗瑶草琪花纷玉涧璇题金榜映瑚烟霞自昔称灵境风物如闻入化区只尺红尘不能到梦游何日访蓬壶　刘羽泉约逰西山不果作文彭
　　镜湖湖水如镜平峰峦罨画揺空明浮云靉叇自来往轻舟迅迈劳逢迎白鸥飞飞暎山逺青蒲曲曲随洲生风流贺八己千载转忆悠悠身后名　镜湖
　　仲夏新晴事事宜定罏香海南竒双钩淳化羲之帖细读开元杜甫诗石鼎飕飗闲鬭茗楷枰剥啄试围棋新篁脱粉芭蕉绿不怕星星两鬂丝　夀承
　　幽谷质不变入室觉无香所以君子心两两自相忘锦江春色丽锦树艶生辉婀娜临风处偏增蜂蝶飞琼花开六出雪片舞千枝清夜撩明月秾香入蕙帷五月敷新艶朝晖丽绯妆空庭有佳色宻叶映斜阳千蕊复万蕊初疑安石榴分房出韶艶循玩及清秋秋葵有佳色日吐淡鹅黄楚楚山亭下孤云映浅妆清露下江皋秋色净如洗中有弄珠人盈盈滴秋水素足明寒水轻盈云里身凌波何处去防住软香新右题画兰花海棠栀子石榴紫薇秋葵芙蓉水仙共八絶句三桥居士书
　　荦确高冈细路环离离树影夕阳间分明秋日龙江道马上遥看隔防山
　　十日春隂不裹巾喜看庭际绿苔新山斋聴雨惟高卧忘却门前问字人
　　玉色吴牋胜陟厘端州古砚墨花垂试拈阁帖闲临草不是羲之即献之　鴈门文彭
　　文三桥与中山札【行草书纸本】
　　逺别无以为情小画一幅聊将薄敬幸笑留万万文恱亦欲南还想不以一人为嫌也陆文泉抄书幸与饭食余事不可托者并乞知之文恱不欲扰厨传也草草不尽彭顿首中山工部尊兄先生
　　夀承与高阳札【行书纸本】
　　昨承珍餽多感但逺来恐是赝本耳午间试尝当再报也一笑一笑围昨在小儿处遣人送上不意尚尔未达悚仄悚仄改机将欲自用未得如命奈何奈何近来手头稍寛便欲服饰鲜美吴人故态勿怪勿怪弟彭顿首高阳大兄
　　文三桥与墨林十九札【俱行草书纸本每札有项氏编号并诸印不录】
　　云麾将军有二种一是李思训一是李昭道娑椤树碑舍弟有一本今亦不知在否区区旧有一本是宋搨者向已模糊至不可识认亦甚难得佳本也适承时鱼之惠饮次珍感尚容面谢不一一彭顿首墨林尊兄马逺帋上者絶少此幅若在绢上当更见笔力其人物似亦非张可观所能到后臣马逺三字冩得甚好若伪物不敢如此写也且题识甚多而皆名人可爱惟杨仲诗不见不知何故楼观前一幅西湖圗后一幅弄潮图虽无题识亦是名笔草草奉复尚容面悉彭顿首墨林尊兄
　　此汉时得天马以铜范其形制作精古但无所用之耳彭复墨林尊兄
　　竹林对奕妙甚且王席帽陶南村钱曲江皆名人可爱可爱但吾兄不知奕旨恐未深识其趣耳一笑一笑其元人卷魏公笔亦精妙伯温太朴皆以四体而吴孟思赵期頥之篆亦表表者柯九思康里子山皆可观但李存及解搢绅欠佳耳草草奉复不能尽彭顿首墨林尊兄
　　此吴中名画旧传畜之必有灾祸已燬于火而南濠寓意录云已卖与他方人虽家君亦不曽见区区只见临本而已彭复墨林尊兄
　　二卷价虽高而皆名笔补之梅花尤吴中所慕者收之不为过也所谓自适其乐何待人言一笑一笑白粲之惠珍感珍感彭顿首墨林尊兄
　　四十之数亦非少初本意缘本主不定耳今以物往可有成云之理亦少初要成交故也五月亦无不可谨此奉复彭顿首墨林尊兄
　　此原是黄茂夫者前面画一枝枯树其赋字如十二帖中最小者其纸如雪原价十六两但不记后有何人跋耳彭敬复
　　四体千文佳甚若分作四本每本可值十两其文赋因纸欠佳故行笔涩滞耳虽非佳品然亦可刻者也明后日诣宅赏阅也草草奉复不次彭顿首墨林尊兄千文佳甚惜乌丝欠妙耳谨妙明日送表或得造宅一面也彭复
　　此范兰室所藏也笔法高古全学李北海早间因吾兄无简见及戏为谩语以复耳一笑一笑少间面尽彭顿首墨林尊兄
　　文赋旧所见者不知尊意以为何如少间欲赴马春江之招当诣一面不悉彭敬复墨林尊兄
　　中峰简是率然所书此则用意耳古人之笔大概以简帖为胜者以其不经意中耳文敏书要如此卷长篇者亦少不在题跋之有无也大扺古人佳卷不甚经意留在人家所以只有题名者甚多彭敬复
　　适有人持蔡君谟茶录在此能枉驾过此一看否彭顿首墨林尊兄先生
　　杭人有回者得题目千万见示朝来头疮复炽不能走谒家君近日所书千文付来一看不尽彭白事墨林尊兄
　　维摩问疾已领【下有定字去】碟区区所爱未得如命奈何铜盆完璧幸照亮万万彭顿首墨林尊兄执事
　　适卖研许生持旧硏十许并右军思想帖后有松雪跋尾在寓屈过一赏幸即命驾和仲并望同来拱拱廿六日彭顿首墨林尊兄大雅
　　三卷皆佳品但袁静春墓志当是顾谨中书黄文献不能为也彭敬复墨林尊兄　其篆额类吾子行不然吴孟思也彭又白
　　此竹只元人耳非文同笔也其上题诗亦类梅道人恐梅道人临与可亦未可知也草草奉复不次彭顿首墨林尊兄
　　文夀承与叔宝札【行草书纸本】
　　册叶四幅烦作浅绛色画如大痴叔明笔法可也须今日为我动手有急用故耳切切彭再拜叔宝老弟文三桥诗经札【行草书纸本】
　　诗经曽为我料理否幸留意两日有兴于此书耳干凟勿罪仲冬廿一日彭敬启达言之尊兄几下　外白银四钱五分欲易九成银一用幸就付与専待専待文　嘉
　　文文水书澄心窝铭
　　一间房六尺地虽没庄严都也精致蒲作团布作被日里可坐夜里可睡灯一盏香一炷石磬几声木鱼几记龛常闗门常闭好人放参人回避发不除肉不忌道人心肠儒者服制上无师下无弟不衣鉢不立文字不谈禅不说偈但无妄行亦无妄意不贪生不圗利了清净缘作解脱计无墨碍无拘系闲便入来忙便出去省闲非省闲气在家出家在世出世佛何人佛何处此即上乗此即三昧日复日嵗复嵗毕我这生任他后裔文嘉
　　文休承诗草
　　夜半羣动息五更有梦残天鸡呌一声万枕不遑安一日一百刻能有几刻闲当其闲睡时作梦更多端穷者梦富贵达者梦神仙梦中亦役役人生良尠欢文水道人谩语
　　江南五月暑未足终日只闻霖雨声闭门愁坐自萧索前溪水满菰蒲生故人落寞忽在眼登堂一笑空相惊相惊犹未歇云暗闗山月君今弃我去令我心如缺欲止不可攀欲留不可说始知防合各有时何必淋漓托酒巵君今归去自结湖山游我今落落复作城市俦感君佳意为君说说罢不觉令人愁
　　乗兴叩禅闗萧然竹树闲路应九折屋只住三间亝白月悬镜花眀菊破顔茶香解留客深夜不知还　访遒园上人月白亝文嘉
　　湖上洞庭秋可怜玉方壶浸两青莲轻舠独济欣无浪病骨惊寒欲絮绵闲展白诗愁漫兴偶题黄雀入新篇近来我亦开涓滴半醉懐人一惘然
　　二月竹堂梅蕚明倚檐千树雪涛平春隂漠漠江楼迥日暮迢迢湘水清长忆深杯临古树肯拚棊局对残英闭门逸兴何由遣坐看堦前绿草生
　　归来三径未全荒拂拭重开旧草堂棐几浄揩平似镜砚池新浴灿生光客来亲戚情多恱老去诗篇意未忘莫道归迟迟亦好犹胜终老殢他乡　茂文嘉书文外翰书松壑虎啸诗
　　吴之西山旧无虎戊戌之春忽横行林间因寻先人地与宿田兄同经其间且怖且行道逢山农多能形容其威猛作山有虎二章系于圗后归之宿田云
　　西山人家傍山住唱歌采茶上山去下山落日仍唱歌路黒林深无虎虑今年虎多令人忧绕山搏人茶不收墙东小女膏血留南村老翁空髑髅官司射虎差弓手自隐山家索鸡酒明朝入城去报官虎畏相公今避走西山有虎动成羣小儿夜啼争撞门众中最猛说白頞当昼磨牙当道蹲腥风冲人行不得行人出门便愁食青天白日奈尔何老夫却愁隂类多　长洲沈周成化十五年后十月常熟县有虎来尚湖居民及其半济杀之以送之县县复献之府人莫以为异也因而作歌以纪之写附此圗之后
　　昔闻虎渡河去今见虎过河来深林幽谷不肯住青天白日来此胡为哉昻头竪尾不闻吼顷刻便能登崕走健儿操舸径乗之长篙杀之如杀狗曳来大道腥风起此畜袪除人尽喜县官见之心亦惊连呼壮士有如此祥耶异耶人籍籍献之大府喧自息府中诸衙竞脔分髑髅为枕皮为席食其肉寝其皮虐人之报当如斯呜呼虐人之报当如斯为人之上者宁不思李应祯何人捉笔题猛虎出山耽耽气犹怒即欲当前一挺之自笑书生不能武乱山西绕洞庭波山下真虎迹多千年故事刘昆得何日离山还渡河　予书题虎圗实与石田同一感题之意宿田翁语书之予何可辞万厯乙亥仲夏十有一日文嘉录于防白堂
