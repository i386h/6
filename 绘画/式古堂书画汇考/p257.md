<!-- { "loadSidebar": true } -->
　　宋画苑冩生之妙为金陵徐熙想象遣笔寓志意于态度精艺入神而高韵夭放卓然以贞固歳寒自许则于梅发之通四时朝暮隂晴之景于尺素盈虚消息变幻徃来于俄顷间垂数百年而好事珍袭者去而复返不失其旧则思欲制链形魄后天而终以尽反复无穷之世变亦犹此之坚忍乎霜雪氷冱易歳而不易其操者屈子颂橘为伯彝志寓或有在哉昆山沈鲁防
　　不见当时蕚緑仙江湖流落向谁边何郎别思应无限逋老重逢又几年招得香魂归故国不教旧主失青氊夜来纸帐浑无梦月白风清自在眠长洲沈贞吉
　　雪榦霜葩笔底传谪仙风韵儗逋仙非闗銕石心肠在安得家藏二百年琴川钱昌
　　不见徐熙笔底华又移清影到窻纱罗浮山下当年月还落江南李氏家陈
　　徐熙画苑英今古称神妙幻出歳寒花氷轮炯然照纷纷鼔芳风吹散满晴昊瑶台万玉妃羽衣舞颠倒展卷思昔年流落鹤空吊大弓忽还鲁完璧复还赵清白永传芳雷琴冩孤调昆山张穆陇头无信冻云低怅望徐熙路转迷风送寒香满诗屋不须携杖六桥西昆山李鼎
　　外録
　　谈艺云画花赵昌意在似徐熙意不在似非高于画者不能以似与不似第其高下盖意不在似者太史公之于文杜工部之于诗是也
　　徐熙秋色图【绢本中挂幅着色墨渍一石石背秋叶一丛茎叶红黄相衬粉蝶栩栩其右】
　　【欵书】治平元年徐熙笔【书图左】
　　徐熙浣花醉归图
　　外録
　　书画舫云徐熙浣花醉归图旧在夏文振氏见图绘寳鉴可考
　　徐熙踯躅海棠图
　　外録
　　书画舫云花鸟以徐熙为神黄筌为妙宣和帝次之赵昌为品之下熙画世不多有余向见其踯躅海棠一轴宣和秘府故物足称神品追忆万厯乙巳冬日有客以佑陵梅花鸜鹆求售上有御题玺记笔法痛快神彩如生定在黄徐堂庑间也笔谈云国初江南布衣徐熙伪蜀翰林待诏黄筌皆以善画著名尤长于画花竹蜀平黄筌并子居寀居宝弟维亮皆翰林图画院擅名一时其后江南平徐熙至京师送图画院品其画格诸黄画花妙在赋色用笔极精细殆不见墨迹但以轻色染成谓之冩生徐熙以墨笔画之殊草草略施丹粉而已神气迥出别有生动之意筌恶其轧己言其粗恶不入格罢之熙之子乃效诸黄之格更不用墨笔直以粉色图之谓之没骨图尤工与诸黄不相下筌等不复能瑕疵遂得齿院品然其气韵皆不及熙逺甚
　　徐处士碧槛蜀葵图【一名就日图】
　　外録
　　鐡围山丛谈云王晋卿家旧寳徐处士碧槛蜀葵图但二幅晋卿每叹阙其半惜不满也徽庙黙然一旦访得之乃从晋卿借半图晋卿惟命但谓端邸爱而欲得其秘尔徽庙始命匠者褾轴成全图乃招晋卿共观视之因卷以赠晋卿一时盛传人已异厥后禁中谓之就日图者是已太上天纵雅尚已着龙濳之时也及即大位于是酷意访求天下法书图画自崇寜始命宋乔年掌御前书画迨乔年后罢去而继以米芾辈殆至末年尚方所藏率举千计实熙朝之盛事也吾以宣和歳己邜尝得见其目若唐人用硬黄临二王帖至三千八百余幅顔鲁公墨迹至八百余幅大凡欧虞禇薛及唐名臣李太白白乐天等书字不可胜防独两晋人则有数矣至二王破羗洛神诸帖其奇絶盖亦为多焉
　　米氏画史云徐熙大小折枝吾家亦有士人家徃徃见之翎毛之伦非雅翫故不録桃一大枝谓之满堂春色在余家余相国寺中八金得纸桃两枝緑叶虫透背二叶着桃上二桃突兀高出纸素徐熙真笔也
　　又云蘓汶有江南暝禽图徐熙一酸榴余有丁晋公所収甜榴滕中孚有徐熙对花果子四轴石休有吾家唐画韦侯故事六横幅山水人物车马备具后人题作张萱易李邕帖众物之一也并熙牡丹海棠两幅徐熙风牡丹图叶几千余片花只三朶一花在正面一在右一在众枝乱叶之背石窍圆润上有一猫儿余恶画猫欲剪去
　　蔡　襄
　　蔡君谟荔枝图卷【绢本着色画前有复古殿寳后有绍兴御书之印复古殿宝凡四印旧作高宗画今依书画舫归君谟】
　　闽南产佳实名为丹荔枝品题冠诸果风味甘如饴曾买贵妃笑亦辱君谟知高宗冩此图六种顔色奇移兹工巧心治国谅无亏鼎湖龙去逺展卷令人悲守约刘偘
　　河洛腥羶委【阙】　两宫曾献荔枝无如何王室方多故犹有闲情冩此图讷斋李旻
　　旌旗南渡土崩秋恢复中原尚可谋何事闲来冩丹荔恬然忘却戴天雠　右宋高宗绘荔枝图一幅吾友于以诚之所藏者而求题于余按本纪徽钦銮舆播迁拥廹而北天下土崩瓦裂腥羶河北甚可哀怜高宗南渡仅能中兴然无拨乱之才夺于奸桧之和议由是偷安江左乾纲不振功垂成而复堕宴安之际不鉴覆辙犹图口腹之奉以自玩而忘不共戴天之雠何其心哉何其心哉正统四年春二月上吉甲午乡贡进士襄阳经卫檇李王逵识
　　上皇西幸剑门时逺忆涪州贡荔枝今日思陵图画里两宫甘旨不胜悲
　　画卷深宫冩荔枝建炎天歩属艰危江南风味称竒甚莫遣当年北【阙】知
　　五国城头归梦迟炎风闽海驻旌旗闲将荔子劳宸翰知是天机出孝思　诗贵涵蓄无浅露刻削之陋曩予尝作宋思陵荔枝二絶句亦微刺之甫脱藁未入卷而见者遂借为张本极意诋訾不少恕非诗教矣予欲得藁毁之弗及尚与画同藏于于松岩所余二十载空前纸待予书欲却之则似乎靳应其求则贰过焉为补二十八字微与之讳并书之后纸天顺三年龙集己邜仲秋朔吉苹川周鼎客石湖陈忍斋所
　　治平二年二月欧阳文忠公与蔡忠恵公手简修啓遂尔大暄不审气体何似承已对谢应已渐治装无由诣前日剧瞻企荔枝图已令崔慤冩自是一段佳事碑文好者前已倒箧今又于拣退中得此数十本勒李敭送上因出过门为幸不宣修顿首君谟端明侍郎二十六日　嘉靖改元中秋日録
　　右宋端明殿学士蔡君谟画荔枝一卷详观笔墨精谨绢素缜密乃其进呈谱图也盖君谟工于书画颇自惜不妄为人作见欧阳公墓志然奏技人主之前未有不殚竭生平造诣者今此卷行笔清劲傅色浓古既非庸史可及而泥金小楷标题【起龙芽讫蜜荔枝】次第悉与谱合其出君谟之手益无疑耳但遭靖康兵火得不化为乌有先生足称幸甚似难免乎前后之残阙矣厥后绍兴南渡人主重修宣和故事潜命捜访图书一时断缣残墨咸収録由是君谟荔枝六种复为天府珍奇呜呼盛哉奈何守约诸公漫不加考因见绍兴御书等印遂题为思陵所作例不满焉此类认陶作阮得无为有识者所嗤乎是以丑虽不敏直摅鄙见如右定为君谟眞迹纵未敢曰破千古之疑沾沾自喜较之买王得羊不失所望差堪轩轩豪举也庚戌开歳三日眞赏斋冻笔谨防清河张丑青父审定眞迹秘玩
　　外録
　　书画舫云蔡君谟荔枝图卷在予家止存六段刷色鲜丽笔意高古第以糜烂细故易去令人想念无已在昔米南宫于赵叔盎家张璪松石犹且着之画史盖不闻以破糜弃也则丑有愧前人多矣又云宋名臣中如王曾杜祁公等退食之暇并游情翰墨书画皆合格惜少传耳
　　崔　白
　　崔子西林塘刷羽图【绢本着色树石芙蓉水边立一鵞轩起翘颈俨然生动】雨后菰蒲翠色分水边舒雁已离羣杜陵对酒吟诗爱更忆山隂王右军静学题【一见零册与此少异】
　　崔艺学桃涧雏黄图
　　善声而不知转未可谓善歌也善绘而不善染未可谓善画也是作桃红覆涧水羣雏啄宿其间笋芽迸出树根游蜂扑花不定神彩焕发气韵生动最得傅染之妙固赵昌流辈欤昌之每当晨露绕栏谛玩掌中调色上素自号写生验之以手扪摸不为朱色所隠若兰亭所蓄又非濠梁崔艺学莫工此也总之如善歌者浮其转法矣谓昌之可谓子西亦可砢玉题
　　呉元瑜
　　呉公器瑶池图卷
　　外録
　　云烟过眼续集云呉元瑜瑶池图二卷一作王母冠玉冠乗金车驾二龙前后女从各执旄节导引攀龙抚鸾者亦二髽髻女童甚奇卷尾作大池即瑶池也一作穆王坐金殿据金椅而王母与一峩冠妇人鼎峙而坐彼云右坐者上元夫人也画极精致而有院体前后政和七印佑陵题宣和画谱云三卷今止二卷
　　文　同
　　文与可晚霭横看图卷
　　文同晚霭横看【宋思陵御题】
　　呉君会示文湖州晚霭横看观之叹息弥日潇洒大似王摩诘而工夫不减闗仝东坡先生称与可下笔能兼众妙而不言其善山水岂东坡亦未尝见耶此画初入手心欲留玩数月乃归之防予逺窜宜州亟遗光山之仆自此徃来予梦寐中耳山谷老人题【其后尚有都穆一防逸去不存词载文防中】
　　外録
　　书画舫云石室先生绢本晚霭横看前后树石屋宇人物皆佳左方有涪翁题防原系高头濶幅思陵改装行卷清真奇絶秀润超羣细玩书画并佳逺胜李贞伯藏与可水墨此君图也第李卷备有坡翁律诗题识元人李衎以下十防此又文画蘓诗同为卷轴者也第蘓诗颇有残缺不得称为完璧惜哉
　　瑚网云壬戌之秋程季白飞霞舫成招李君实及珂雪与予集舫中看新得汉玉图书约三百方因示文同画卷曰晚霭横看君实题其后用东坡思无邪斋章钤记余共珂雪各印诸玉作谱娄东朱锦春拨阮夺落叶响吾辈无暇听也归而思此图树痩于竹艇小于叶遥山逺水层出林端暮烟凝霭掩映亭阁画中人应尔横看无尽意跃跃焉东坡尝称与可下笔兼众妙而不言其善山水乃山谷于呉君惠处见文湖州晚霭横卷兼有王摩诘闗仝笔力世仅以洋州竹一称之何足以尽石室又与可至天彭舘徐氏园杯酒谭笑中肆笔成焦夫子像于亭壁曲尽寒酸态度焦盖博学导后进貌陋且怪性率不自餙者元丰壬戌郡守聂子固徙其壁于郡圃凝翠亭今有石刻在是与可又善人物也故坡公谓与可诗文不能尽溢而为书变而为画画皆诗之余乎讵意此卷至崇祯初归留都一大老后共徽庙竹禽卷殉塟斯刦一遭真珠沉沧海矣可胜憾憾后闻不果殉今在谭埽庵处
　　文湖州竹枝图卷
　　若人今已无此竹寜复有那将春蚓笔画作风中栁君看断崖上痩节蛟蛇走何时此霜竿复入江湖手东坡居士题
　　延祐乙未秋九月十有八日蓟丘李衎观于毗陵赵东皋之书隠谨题
　　翰墨真儒者事画【阙】如山未知判取诗书万卷来看风霜一枝
　　此老墨君三昧云山发兴清奇我在蓬莱书府曽看晚霭横披　余曩客京师获观文湖州晚霭横披图山谷题识其后真絶品也文湖州平日丹青之妙不止墨竹故因及之邓文原
　　石室先生墨竹之妙与雪堂先生之书同有钟王妙趣此卷为郭君天锡所藏文画蘓书纸蠧而墨色如新题识俱有徴得一展玩何其幸哉防稽王艮江夏费雄天台柯九思京兆杜本同观【本书古】临行话与崔公度到了神交蘓子瞻却是主林神不管黯随凉月堕虚檐高邮龚璛为郭天锡题当今好事家多藏文竹观者每以东坡题识定真伪此卷字画两优为真无疑汾石岩民瞻
　　至治元年冬十二月七日与仁卿来访天锡得观石室先生墨君真迹蓟丘李士行书
