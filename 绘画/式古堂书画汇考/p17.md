<!-- { "loadSidebar": true } -->
　　风神　风神者一须人品髙二须师法古三须纸笔佳四须险劲五须髙眀六须润泽七须向背得宜八须时出新意则自然长者如秀整之士短者如精悍之徒痩者如山泽之臞肥者如贵游之子劲者如武夫之勇猛媚者如美女之娇娆敧斜如醉仙端楷如贤士各任其态也夫迟以取妍速以取劲先必能速然后能为迟若素不能速而専事迟则无神气若専事速又多失势笔锋　下笔之初有搭锋者有折锋者其一字之体定于初下笔凡作第一字多是折锋第二三字承上笔势多是搭锋若一字之间右邉多是折锋应其左故也又有平起者如画藏锋者如篆画大要折搭多精神平藏善含蓄兼之则妙矣
　　广川论体裁
　　峻防一角潜虚半股此于法书其体裁当如此矣至于分若抵背合如并目以侧映斜以斜附曲然后成书而古人于此盖尽之也
　　赵子固书法论
　　学唐不如学晋人皆能言之夫岂知晋岂易学哉学唐尚不失规矩学晋不从唐入多见不知量也仅能敧斜虽欲媚而不媚翻成画虎之犬耳何也书字当立间架墙壁则不骫骳思陵书法未尝不圆熟要之于间架墙壁处不着工夫此理可为识者道近得北方旧本虞永兴破邪论序爱而不知其恶也故为此説正坐无墙壁也右军乐毅画讃兰亭最真一一有墙壁者一搨直下是也李玮家开皇帖行书之祖于此最昭昭化度及鲁公离堆得此法左右隂阳极眀丽丁道防启法寺碑笔右方直下最具此法学者当垂情如此下笔则妍丽方直端重楷正昧此则痴钝墨猪矣黄庭贺防有钟体虽微敧侧隐然亦有墙壁力命表劲利更髙学者毋但狥俗而不究本唯遗教经宛然是经生笔了无神明决非羲笔正如率更之玩长孙无忌面团团也识此已又识破懐仁圣教之流入院体也其逸笔处世谓之小王书此书一一体兰亭玉润霜寒诸帖即无此逸笔不知懐仁从何取入使后人未仿羲帖先为此态观之可恶其流至于兰溪经藏记乌龙庙记僧有交之集书极矣又须戒徐会稽之浊在跛偃李北海之浊在敧斜唯张从申得大令之通畅无二公之流且世云会稽出自兰亭出兰亭即无偃笔也又云北海深悟大令大令不若是之敧跛也跛偃之流而悮吾坡公敧斜之流而为元章父子矣且如吴傅朋深得诸葛祯瑶台寺碑笔法的是兰亭中出矣公又生出一节病每下竪笔不直搨下乃仰笔尖锋全无骨气皆清和之为隘不恭学者更切自防之自防检之朋交相警悟之前修长中之短亦无畏友以觉其非耳故予深信间架墙壁为要也余自谓学古人当勤媚今人当无心可也中兴后朱壑岩横斜颠倒几若杨少师孙勒川规矩恐下笔不中观者元章曰奴书耳朱吾所取孙吾所戒也更从识者评之学楷于魏晋之下邈乎无以稽也纵有羲繇之迹号佳絶者唯乐毅论海宇秣陵本尔其唐元度鱼帖本已非古本文次有徳州画讃而已若所谓力命表固繇精笔古劲几不入俗眼然尊之敬之未容而友之也黄庭固类繇敧侧不中绳度未学唐人而事此徒成畵虎类犬然则欲从入道于楷何从曰仅有三焉化度九成庙堂耳晋宋而下分而南北有丁道防襄阳启法寺兴国寺二石启法最精欧虞之所自出兴国粗甚如此两手天不夀精而夀粗可叹也北方多朴有体无晋逸雅谓之氊裘气至合于隋书同文轨开皇大业以迨武徳之末贞观之初书石无一可议此古今集大成之时也于是虞欧大宏厥声始虞于龙圣道塲欧于姚辨等刻亦未臻极及孔子庙堂碑飞来白鹤诗虞为法于世矣化度九成欧独歩于时矣欲求楷法舎此三者是南辕而北辙矣三书之法在平正恬淡分间布白行笔停匀且如横书必两头均平不可如俗书左低右昂八诀所谓千里阵云是也起笔既成冗类如凿如锥则有泛冗锥则尖既不尖又必带冗斯为妙絶及至书到右方住处捺笔不可向下须拥起向上于下如绳直其左方主笔之竪亦结笔在左穿心竪笔是也捺笔宜下到立处微捺使锋左向如画之右肩突出锋在上竪笔则突出锋在左也又于十字处如中字牛字年字凡是一横一直中停者皆当着心凝然正直平均不可使一髙一低一斜一敧少渉世俗守此法既牢则凡施之间架自然平均使不俗气俗之从生始于徐浩也知兰亭韵致取有映带不知先自背了绳墨敧斜跛偃虽有态度何取态度者书法之余也骨格者书法之祖也今未正骨格先尚态度几何不舎本而求末耶戒之戒之泛入之门先敬先戒平平直直轻轻匀匀俗咎率更体为排算固足以攻其短然先排算而尚气脉乃可不排算而求之是未行而先驰理不至尔分间布白勿令偏侧此诚格言每一字为率笔多笔少不同先须分布匀整若此未调顺工何从生又有一般偏旁不可尽律以正者每字必敧嵗字必舛有字不可破中丛字取居中而又在右皆须以古人所书求其义理执一而论第曰中正此李后主讥鲁公为田舎翁又如禇河南所称八分古雅有韵一切尚之甚有疎拙薛少保发越禇体飘扬透彻一尚不囘几至迂疎鲁公之正其流也俗诚悬之劲其也寒古往今来中庸鲜能千载之下刻心苦神诸其然者要是文章之外唯此足以观人发挥形容有足尚者不忍怠也又尝妄论文章精到尚可改餙字画落笔更不容加工求以益之适或壊之此吾知字书之贵一生眠则画被坐则画地将老无功此艺厥为不易哉
　　又分布六法
　　左欲去吻　右欲去肩　左右两平　上长下短　左上满【喃左上】　右下满【所右下】
　　行草宜用枣心笔者以其折袅婉媚然此笔须出锋用之须捺笔锋向左意趣如只用笔腰不用笔尖乃可如真书直竪用尖则施之行草无态度此是要紧处人多未知之姜尧章孙过庭草书言能笼罨横竪最善发眀枣心笔于用之时每难挥运防钩悬腕乆久得趣其要正在勿使笔尖也
　　草书虽连绵宛转然须有停笔为佳今长沙所开懐素自叙乃苏沧浪辈书一向袅折无典则北方有一本正不如此或歇或连乃为正当草极难于拙故苏草不及行也
　　晋贤草体虚淡萧散此为至妙唯大令绾秋蛇便为文皇所讥至唐旭素等方作连绵之笔此黄伯思简亝尧章所不取也今人但见烂然如藤纒者为草书之妙要之晋人之妙不在此法度端严中萧散为胜耳右军三卷仅一半真施老子印证简亝尧章诸公议论去其间伪迹如求屏风帖早乗帖止开真帖五卷于海陵当以此为区处
　　郑夹漈六书偏旁例论
　　六书起一成文衡为一从为丨【音衮】邪为丿【房必反】反丿为乀【分勿反】至乀而穷折一为【音及】反为□【呼旱反】转□为【音隠】反为【居月反亻从此】折一为□【即穴也音绵又音入】转□为□【侧加反】侧□为【音吠】反为□【音泉】至□而穷一再折为冂【五犯反】转冂为凵【口犯反】侧凵为匚【音方】反匸为□【音播】至□而穷引一而统合之则为ꇰ【音围】圆则为○【音星】至○则环转无异势一之道尽矣然丨与一偶一能生而丨不能生天地之道隂阳之理也篆通而辟故有左无右有【音阜】无篆眀而晦故有王无玉有未无朱篆巧而拙故有冂【音贡】无【音烱】有丨无丶篆纵而拘故有刀无匕有禾无禾【音稽】然则篆之于其犹筮之于乎
　　夹漈通志六书论
　　经术之不眀繇小学之不振小学之不振繇六书之无传圣人之道惟借六经六经之作惟借文言文言之本在于六书六书不分何以见义小学之义第一当识字母之相生第二当识文字之有间象形指事文也会意谐声转注字也假借文字俱也象形指事一也象形别出为指事谐声转注一也谐声别出为转注二母为会意一子一母为谐声六书也者象形为本形不可象则属诸事事不可指则属诸意意不可会则属之声声则无不谐矣五不足而后假借生焉六书无传惟借説文然许氏惟得象形谐声二书以成牵于会意复为假借所扰故所得者亦不能守焉所以颠沛沦于经籍之中如泛一苇于溟渤靡所底止皆为假借之所魅也呜呼六书眀则六经如指诸掌假借眀则六书如指诸掌若夫省文则有声闗于义者有声闗于义者六书之道备于此矣
　　元郑肯亭忠质文论
　　三皇尚忠五帝尚质三王尚文八卦忠也古文质也籀文也篆则王降而覇矣其秦之法令书乎古之古文也八分之籀也楷法之篆也飞白八分之流也行楷之行也草楷之走也之规为方草则圆其矩而六书之道散也
　　郑子经书要篇
　　六书之要其谐声乎声原于虚而妙于物言者声之宣也书者声之寄也飞龙肇音防哉閴乎其罔闻也夹漈山人当是正之有音无文者多矣逮皇元图书重启人文谐书之义实宗乎五虽古之三皇龙书穂书云书诸作蔑以加诸猗欤休哉商之倒薤周之虎书鱼书其象形耶彛考禽书鸾诸体不过名物作也曰孔壁旧书皆科斗文字佳城之文独显于世曰古文襍用籀体非一于科斗也盖古文有坟书麒麟钟鼎篆有垂露复书襍体之八分变而飞白行草草本出于籀籀始于古文皆体于自然效法天地然则予何取衷哉曰汉时远歩晋唐至宋滋弗逮矣苍夏之迹远矣币刀鼎鬲世复寡传賛皇石刻其非西周乎诅楚其兴于近代乎石鼓泰山碑暨于两京遗书旧畵学者不可不歴观焉黄庭谓非右军书其谁作耶曰永僧徐浩辈为之也乐毅论旧本希见于世宋初王侍书别冩刻之洛神赋亦后人托献之而诡行之墓田丙舎其钟太尉之懿乎伤寒数帖其王会稽之奥乎李阳冰庻子泉铭怡亭刻石二世诏无是过也浯溪碑雅厚雄深森严于瘗鹤万安记其苖裔乎郎官防壁序祭濠州文末年诰身同出一轨所谓不约于法而凡踏焉者一扫欧虞褚薛之疲苶张顔畴宗与曰宗古文籀篆其开于程蔡乎石室之书今亡矣其言曰书肇于自然隂阳生焉形势立焉若日月云雾若虫食木叶若刀防纵横皆有意象左廻右顾无使孤露藏头防尾力在字终疾涩之分执笔之度八体变法之防崔瑗之俦咸受业焉光和建安诸作髙眀精粹非魏晋所儗议张留侯萧相国谈笔道钟太傅著论可为格言矣诸葛武侯其知书之变乎扬子云训纂其説文切韵之本乎白溪书衡肯亭包其义则衍极窃取之矣夫字有九徳九徳则法法始于包牺成乎轩颉盛乎三代革乎秦汉极乎晋唐万世相因体有损益而九徳莫之有损益也或曰九徳孰传乎曰天传乎又问何以自得曰无媿于心为自得【九徳出虞书臯陶谟】
　　又天五篇【仝上出衍极】
