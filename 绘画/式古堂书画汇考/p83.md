<!-- { "loadSidebar": true } -->
　　三十年前说灋不消一个莫字如今荆棘塞路皆据见向开门只道平地上休起骨堆不知那个是他平地只道吃粥了洗鉢去不知鉢盂落在那边不学溷絶学语言在根作归根证据木刻鹞子岂解从禽羊虎皮其奈吃草故识病之宗近务随时而丁寜须令向千嵗松下讨茯苓逼将上百尺竿头试脚歩直待骸骨迥迥方与眼上安眉图他放匙把筯自由识个啜羮吃饭底滋味不是镂明脊骨曷胜末后拳椎法门中如此差殊正见师岂易遭遇昔人所以渉川游海今者乃在我里吾乡得非千载一时事当为众竭力袒肩屈膝愿唱诚于此防人天挑屑拔丁咸归命于晦堂和尚师子广座无畏吼声时至义同大众防仰谨疏　元丰五年二月日疏
　　龙黄清禅师云江东西士大夫知晦堂和尚是真归依处本由德占发之追考其功故欲书此文于卷以便览者崇宁元年七月壬辰山谷黄庭坚题
　　黄文节公书梅花赋卷【行书纸本髙九寸长一丈五尺】
　　层城之宫灵苑之中竒木万品庻草千丛光分影杂条繁榦通寒圭变节冬灰徙筩竝皆枯悴色落摧风年归气新摇芸动尘梅花特早偏能识春或承阳而发金乍杂雪而披银吐艳四照之林舒荣五衢之路既玉缀而珠离且冰悬而雹布叶嫩出而未成枝抽心而插故标半落而飞空香随风而逺度挂靡靡之游丝杂霏霏之晨雾争楼上之落粉夺机中之织素乍开花而傍巘或含影而临池向玉阶而结彩拂网户而低枝七言表柏梁之咏三军传魏武之竒于是重闺佳丽貌婉心嫺怜早花之惊节讶春光之追寒裌衣始薄罗袖初单折此芳花举兹罗袖或插鬓而问人或残枝而相授恨鬟前之【阙】　嫌金钿之转旧顾影丹墀弄此娇姿洞开春牖四巻罗帷春风吹梅畏落尽贱妾为此敛蛾眉花色持相比恒愁恐失时黄庭坚书
　　外録
　　山谷跋自书巻后云老夫病眼眚不能多作楷而圣子求余正书与儿子作笔法试书此初不能成楷目前已有黒花飞坠矣然学书之法乃不然但观古人行笔意耳王右军初学衞夫人小楷不能造微入妙其后见李斯曹喜篆蔡邕八分于是楷法妙天下张长史观古钟鼎科斗篆而草圣不愧右军父子
　　又书李致尧乞书巻后云凡书要拙多于巧近世少年作字如新妇子妆梳百种缀终无烈妇态也如此草字他日天上玉楼中乃可再得耳书意与笔皆非人间轨辙所谓无智人前莫说打你头破百裂者也书尾小字唯余与永州醉僧能之若亚栖辈见当羞死元符元年二月己酉夜沐浴罢连饮数杯为成都李致尧作行草耳热眼花忽然龙蛇入笔学书四十年今名所谓鼇山悟道书也书画舫云山谷道人作真行二体用笔过为顿挫以取妍媚盖出皇象遗法或谓仿效张友直者非是友直盖差弱也
　　米　芾
　　米襄阳书易说【行草书纸本髙九寸余长三尺六寸余凡二纸三十二行】
　　易曰天数五地数五五位相得而各有合此五行生成之数洪范曰五行生数天肇一于北至隂之所隂极生寒寒生水故曰北耦二曰南阳之所也阳极生热热生火东阳中也阳散而生风风生木隂止以收而生燥燥生金金中央也隂阳之所交者也隂阳交而生湿湿生土所以成变化而行神皆不出乎此夫体立而后成性以至稼穑皆五行之性也性定而后辨味皆五行之
　　味也水物至隂其性流湿故江淮【阙】　　　　于山不若海之下故惟润下所以指名之也五行声色臭味而此独举味者人之所待以生养者特味为急故也　元符元年春二年夏三年秋游中天竺访堂头禅师绍圣四年同佛印访禅师师已垂年苦留心于易芾遂赠其易义并大书读易堂三字并遗之襄阳米芾元章书
　　读易堂【篆书】
　　予观米襄阳为天竺大士书易象数语深得乾造坤化之奥世每以能书称襄阳而其学识乃如此岂知米公者哉苏君昌龄请篆读易堂三字以补其阙用镇山门遂书于左方鄱阳周伯温识后二百六十一年当大元至正十五年三月朔旦也米南宫于书无所不读生承平时以絶伦之资日接贤士大夫绪言余论故其造诣益深使其仅能字学则当时诸贤岂肯前席也世言王右军能书而已殊不知其卓识伟见贻书殷深源劝其交讙桓温使深源从其言则温不至于跋扈而晋室尚可扶持襄阳豪逸乃肯与佛印同访中天竺至为之书读易堂岂以少林指心单传固与羲皇周孔元无间耶襄阳论易以及于洪范五行五位五性五味然所谓五行其五味人皆可知独金曰从革从革作辛辛为辛辣使以金银铁铜百计煑之不能辛也此虽细事然子朱子门人固尝以为问终不能析其为何如今已矣恨不能起襄阳于九原而质之呉人李君士明寄迹老子法中而嗜古好学出此卷以求题故粗书襄阳之为人而非敢及于读易也洪恕记
　　檇李项氏所藏米元章真迹惟山水歌与此巻耳余于五十年前借观俯仰之间恍如隔世其昌
　　米南宫书天马赋【大行楷书】
　　髙君素收唐画御马感今无此马故赋
　　方唐牧之至盛有天骨之超俊勒四十万之数而随方以分色焉此马居其中以为镇目星角而电发蹄椀踣以风迅鬐龙颙以孤起耳凤耸而双峻翠华建而出歩阊阖下而轻喷低羣驽而不嘶横秋风以独韵若夫跃溪舒急冒絮征叛直突则建德项絷横驰则世充领断皆絶材以比德敢伺蹶以致吝岂肯浪逐苜蓿之堆盖当下视八坊之骏髙标雄跨而狮子让狞逸气下衰而照夜矜穏于是风格靡頽色妙才骀八仗不动终日如坏乃得玉为衔饰绣作鞍儓枣秣粟豢肉胀筋埋若夫其报德也盖不如偷卢噬盗策蹇胜柴铸黄蜗而吐水画白泽以除灾但觉驼垂就节鼠伏防猜妬心虽厉驯号斯谐誓俛首以毕世未伏枥以兴懐嗟乎所谓英风顿尽冗仗髙排若不市骏骨致龙媒如此马者一旦天子廵朔方升乔岳扫四夷之尘较岐阳之猎则飞黄騕褭蹑云追电何所从而遽来何所从而遽来平海大师后园水丘公慧悟师看书襄阳米芾
　　海岳能书又能诗书品超迈入神诗称意格髙逺杰然自成一家尝写诗投许冲元自言不袭古人生平未尝録一篇投豪贵遇知己则不辞元丰中至金陵识王介甫过黄州识苏子瞻皆不执弟子礼其髙誉道如此时论章伯益书如宫女插花嫔嫱对镜自有一般态度能继者惟海岳耳或云海岳学罗让书盖其少时非得法于让也此帖词翰兼美诚佳品也幼澄宜保藏之永乐甲辰秋前五日后学张肯识
　　淮南老守米南宫笔法今评妙品中翰苑寥寥千古后不知谁复可相同天全有贞题
　　米海岳七帖【小楷书】
　　余庆源真相求贤佐裕陵知几卷箔早戡变叱龙升静德羣邪震清心后世矜大恩知欲报圣孝已逾曾温厚同光献刚亷法宝慈拥扶乐推圣照【阙】托【阙】欺南纪归忠魄东朝足素规仁明存旧幄常似补天时　奉议郎充江淮荆浙等路制置发运司管局文字武骑尉赐绯鱼袋臣米芾上进
　　无能帖
　　芾皇恐顿首再拜上覆芾阘茸无能猥继清献之绪为贫所廹冒昧宦游试吏于江陵司计之官甫幸善罢到【阙】侍郎选拟防稽征防迟次罹罚继而间关淮壖窃仪真鹾庾之禄几年又以内艰而去流离困踬无所告语静思庸戅乃分之宜自此絶意荣望敢意字民复在畿邑家无县谱斐然学制宁逃伤锦之讥旷败必矣此芾之所甚惧也不图夤縁幸防获庇所天尚頼余光下照匿瑕之仁庻免于戾此心日切私意自幸芾皇恐顿首再拜上覆
　　淮省帖
　　芾昨淮省劄为昌邑昌化实属治所兹者瓜时甫及当代卞从政近得书报以二月二十二日满罢促芾如期芾旦夕躬诣台墀少伸参谒之恭祗受约束重惟唐山蕞尔之地属隷京师号为难治顾芾昏蒙无似岂应在抚字之选帷是仰依盛德宏量无所不容少寛【下阙】
　　一介帖
　　芾皇恐顿首再拜上覆芾一介晚出获齿士夫之后隆名硕德窃服旧矣名卑官下无从躐附宾舄瞻拜光仪今幸祗役部封当备使令之末平时慕用愿见而不可得者浸浸获伸矣引颈崇墉不胜欣跃归诚之至芾皇恐顿首再拜上覆
　　府判帖
　　芾咨目皇恐顿首再拜上覆府判中大台坐即日孟春之月青炜向粲恭惟赞贰王畿神明拱相台候动止万福芾谨薰沐染翰控问兴居伏惟台察不宣芾咨目皇恐顿首再拜上覆
　　疎逖帖
　　芾皇恐顿首再拜上覆芾疎逖下僚不敢进诚申问台闲仰惟中外泰定福禄滋至芾退惟僭易不任兢灼之情芾皇恐顿首再拜上覆
　　司籖帖
　　芾皇恐顿首再拜上覆芾申诇司籖肃严右记迩辰不审台履何似仰惟贰车之贤宻佐守尹正直是与何福不除更祈惠令上体眷隆节宣自厚导迎芾皇恐顿首再拜上覆
　　米元章小楷世不多见此七帖为项子长先生家藏前为大行皇太后挽辞是挽裕陵向后后崩于建中靖国元年后六帖是出宰时与朝贵札挽辞笔法与褚河南哀册若出一手六札行笔亦遒健但与前迥别或此老中年书也卣斋居士曹函光
　　外録
　　孙觌云米南宫跅不羁之士喜为崖异卓鸷惊世骇俗之行故其书亦类其人超轶絶尘不践陈迹每出新意于法度之中而絶出笔墨畦径之外真一代之竒迹也绍兴天子访求其书始贵重于天下而元章骨已朽矣壬午嵗十月朔孙觌书
　　米南宫登海岱楼玩月词
　　海岱楼玩月作调寄蝶恋花
　　千古涟漪清絶地海岱楼髙下瞰秦淮尾水浸碧天天似水广寒宫阙人间世　蔼蔼春和生海市鼇戴三山顷刻随轮至宝月圆时多异气夜光一颗千金贵米南宫九帖【草书纸本】
　　五月四日芾啓蒙书为尉审道味清适涟陋邦也林君必能言之他至此见未有所止蹄涔不能容吞舟闽士泛海客游甚众求门馆者常十辈寺院下满林亦在寺也莱去海出陆有十程已贻书应求傥能具事力至海乃可此一舟至海三日尔海蝗云自山东来在弊邑境未过来尔御冦所居国不足岂贤者欲去之兆乎呵呵甘贫乐淡乃士常事一动未可知宜审决去就也便中奉状芾顿首葛君德忱阁下
　　葛叔忱家计如何何人经理子弟长成不莫且依邵氏过不邵氏二子弟生事如故不令人念之息老住院随小师在丹徒安否久不得好矣白沙有何旧人子平所苦何疾得宣城佳郡也然既以疾辞莫难便拜命不须且辞免也度过山阳或入覔之
　　元日明窓焚香西北向吾友其水懐可知展文皇大令阅不及他书临写数本不成信知者在前气焰慑人也有暇作谱发一笑于事外新嵗勿招口业佳别有何得泗戎东下未已有书至彼俟之
　　吾友何必【原迹必字去】不【原迹旁注】易草体想便到古人也盖其体已近古但少为蔡君谟脚手耳余无可道也比稍用意若得大年千文必能顿长爱其有偏侧之势出二王外也又无索靖真迹看其下笔处月仪不能佳恐他人为之只唐人尔无晋人古气
　　草书若不入晋人格【阙】徒成下品张颠俗子变乱古法惊诸凡夫自有识者懐素少加平淡稍到天成而时代压之不能髙古髙闲而下但可悬之酒肆光尤可憎恶也
　　中秋登海岱楼作
　　目穷淮海两如银万道虹光育蚌珍天上若无脩月户桂枝撑损向西轮
　　三四次写间有一两字好信书亦一难事
　　日穷淮海两如银万道虹光育蚌珍天上若无脩月户桂枝撑损向东轮
　　梅惇奉议部授涟水何处人非子中甥乎告详问以告中间纷纷了无事盖子中不留遂皆痿防昭代有此老不能与人争得若在杞时又须厮论也芾顿首
　　人闻之有保老友者否
　　岱
