<!-- { "loadSidebar": true } -->
　　右三教图一卷李伯时畵忠定公赞宋髙宗札许先生跋其超凡入神之笔驱今迈古之文龙飞鳯翥之字辟邪卫正之心萃在斯卷矣愚小子敢肆言哉至正元年花朝日黄公望谨沐手书
　　京兆杜本太末周佩同观于安雅堂
　　余在史舘见龙眠所作孝经精彩暎目蔚然可观以为天下更无匹体近覩三教图又出孝经之上何龙眠之多能耶忠定公之赞语意典则笔法苍老为宋朝第一人豪故有宋朝第一文字其为髙宗之所赏叹夫岂虚哉按陶宗仪语録云三教图在驸马都尉王晋卿家正与髙宗御札符契想此图在靖康已流落民间其幸而不煨烬者是神物定为诸龙守防也余过锡山见于李髙士家髙士故笃志好古者也余德其人乃作数语令藏之时洪武二年九月望日金华宋濓再拜题
　　龙眠山庄图
　　此心初无住每与物皆禅如何一丸墨舒卷作山川
　　右墨禅堂
　　清谿便种稻秋晚连云熟不待见新春西风芗自足
　　右云芗阁
　　苍壁立精铁悬泉泻天绅山行见已久指与未来人
　　右陈彭澄
　　白龙昼饮潭石壁脩尾挂幽人欲下看雨雹晴相射
　　右玉龙峡
　　层崖落飞泉微风动乔木坐遣谷中人家家有琴筑
　　右泠泠谷
　　团团宝华岩重重防珍木归来得商鼎试浴溪边渌
　　右宝华岩
　　倚厓开翠壁临潭置苔石有所独无人君心得未得
　　右观音岩
　　岩花不可攀翔蘂久未堕忽下幽人前知子观空坐
　　右雨花岩
　　溪深鱼骄石痩椿楠劲借子木兰船寛我芒鞵病
　　右鹊源
　　山开稍有路水放不成川逰人得所息真言才澹然
　　右发真坞
　　山居少华丽牵茆结净屋此间不受尘幽人亦新浴
　　右芗云坞
　　未见垂云沜其如归兴何路穷防足热为我洗盘陀
　　右垂云沜
　　伯时作龙眠山庄图由建徳舘至垂云沜着録者十六处自西而南凡数里岩隠见泉源相属山行者路穷于此道南溪山清深秀峙可逰者有四曰胜金岩宝华岩陈彭漈鹊源以其不可绪见也故特着于后子瞻既为之记又属辙赋小诗凡十二章以继摩诘辋川之作云
　　李公麟字伯时舒城人也举进士用陆佃荐为删定官又用御史荐为检法官公麟博学好古多识竒字绍圣五年朝廷得玉玺下礼官诸儒议言人人殊公麟以为秦玺用蓝田玉今玉色正青其书以龙蛇鸟令为文着帝王受命之符真秦李斯所为也议由是定公麟能行草书善畵尤工人物比顾陆云元符三年既归老肆意于泉石间作龙眠山庄图为世所宝藏其为文清婉工于诗而一时多称誉焉【阙款】
　　右龙眠山庄图宋李公麟伯时畵伯时举进士入官以博学好古有盛名其畵盖取晋唐诸名家所善以为己有论者谓鞍马过韩干道释追吴道山水似李思训人物似韩滉潇洒如王摩诘在宋当为第一手元符间归老山中作此图其景由建德舘至垂云沜十有六又道南溪得胜景之可赏者有四皆山水清秀竹树茂美喧嚣尘俗之所不到东坡先生为之记颍濵又为赋咏盖妙絶一时人所宝爱不啻拱璧夫景以畵而传畵则以人而重东坡先生髙风大节百世之望也凡词翰之所贲及者天下其谁不重之然则龙眠山庄岂独頼畵而显哉先生尝言君子可以寓意于物而不可以留意于物寓意于物则物长为吾乐留意于物则物足以为吾病伯时之矻矻于此盖留意之病也先生之文出于天纵以状物适情如风发霆震歘然变化于俄顷之间于其所当止而止焉非所谓寓意于物者乎今数百年龙眠山川固在也其所经营缔构不可得而见也矣所可见者文章图畵而已则文章图畵固可以为不朽之托哉虽然亦有时而弊也特聊以寓意焉耳文选郎中龙士郁得此巻以求余言因题其后以归之士郁求题余许之久矣不欲孤其意勉缀数语既授之藁又欲亲书及其半而苦之盖满眼黑花不能成字遂阁笔至次日乃毕此亦余留意之病也景泰四年八月八日抑庵老人王行俭书于吏部之南轩是年七十五矣
　　外録
　　书畵舫云李伯时山庄图在严氏树石竒古或云李工道释人物山水次之恐非确论
　　李龙眠杨太真瑶台醉归图卷
　　宴罢瑶池跨彩鸾天风吹堕碧云端侍儿扶起娇如醉彷佛春心上绣鞍西林
　　云髩鬅鬙玉鳯攲攀鞍欲上意迟迟酒防微涴胭脂色疑是瑶台宴罢时希古
　　为厌昭阳昼漏迟闲乘玉勒鞚青丝可怜鼙鼓南来日不得从容唤侍儿兰谷
　　方侍天顔醉玉醅腰肢无力下琼台临归恐有重宣勑斜倚金鞍首复回梅庄
　　谩控青骢欲上鞍翠翘斜亸髻云寛半酣娇态花无比赢得三郎着意看友梅
　　霓裳舞罢酒微醒一笑春风百媚生纵使君王看不已都门回首鼓鼙声畏翁周寅
　　温泉浴罢宴昭阳扶醉乘骖乐未央谁道翠华西幸日海棠红委马蹄香梦草
　　唐家宫阙骊山头琼台相暎华蕚楼君王荒淫惟酒色日日放浪花间逰杨家姊妹白如玉并肩围坐芙蓉褥一时専宠无与俱买笑岂辞珠百斛沈香亭畔奏管弦清声溜滑疑钧天纒头一赐轻数万何惜狼藉遗金钿虢国夫人偏婀娜倾城顔色欺娇朶醉归跨马因无力懵腾欲上香鞯坐侍儿羣拥弱难扶执鞭俯首失奚奴和羣穿镫强攀杌未能缓辔行前途呜呼后人观此当深念女色于人致昏垫早知蜀道苦凄凉亦拟帐中挥利剑故鄣吴珫
　　宴罢琼台日暮还侍儿扶醉上金鞍应缘玉貎花难比承得君恩分外寛
　　手揽雕鞍故上迟髩云斜亸翠眉低玉骢似识娇羞态鞚向东风不敢嘶竹隣
　　宴罢承恩出九重半酣欲上玉花骢嫣然一笑东风里粉黛三千总失容友竹
　　金鞍欲上更迟迟满镫春风拥侍儿一种余酣消未得渔阳醒眼却多时疑舫
　　髙人卜宅鸳湖畔雅趣平生多清玩龙眠居士此图见之不惜千金换初看恍惚杨太真宝冠金鳯緤鸦云防成小玉侍娇醉骑边执勒髙将军又疑日暮湘江曲灵妃倚马愁红玉帝子南廵去未归颦睂望断苍梧绿细覩仙妹多绰约宛然笑【阙】东方朔霓裳舞罢蝉鬂斜始知宴下瑶池乐西林学士披卷时雄文健羡仍留诗才人畵史不易得留作人间防絶竒【阙款】
　　百花正芳艶迟迟春日长梨园笙歌靡十斛葡萄香美人睡初觉起来整新妆醉后娇无力东风吹海棠侍儿控花骢欲上犹徜徉龙眠驱造化幻出非寻常翰苑羣公覩争摛月露章休文后裔贤重之加宝藏使我亦披览裁诗并发养素
　　李龙眠醉僧图卷【纸本】
　　【款书】李伯时畵
　　人人送酒不曾沽终日松闲挂一壶草圣欲成狂便发真堪畵作醉僧图　老泉书怀素诗并仿其草法
　　唐僧怀素以草书名天下唐贤善书者亦推重之素有自序一篇备载诸人之词素深喜绢书吾家前后所得数轴了无纸上一字最先所得乃人之送酒诗也老泉山人学书垂四十年毎爱此诗时时写之不下数十张矣龙眠李伯时因是诗遂作此畵颇能状醉僧之态而老泉所书自成一种风格所谓二妙图耳东邨闲居方外堂字书余尝见李龙眠山庄图用墨妍秀设色精工真入摩诘之室若其畵人物佛像如以灯取影逆来顺往若逰丝回还无迹虽吴道子顾虎头不能过于此巻可见此巻因老泉先有醉僧诗伯时乃为补图正所谓合之防美也董其昌观于惠山舟次
　　龙眠居士李伯时五马图卷【黄太史笺题】
　　右一匹元祐元年十二月十六日左骐骥院收于阗国进到鳯头骢八嵗五尺四寸
　　右一匹元祐元年四月初三日左骐骥院收董氊进到锦膊骢八嵗四尺六寸
　　右一匹元祐二年十二月廿三日于天驷监防中秦马好头赤九嵗四尺六寸
　　元祐三年闰月十九日温溪心进照夜白
　　右一匹青花骢【原无笺恐即是满川花也】
　　余尝评伯时人物似南朝诸谢中有边幅者然朝中士大夫多叹息伯时久当在台阁仅为喜畵所累余告之曰伯时丘壑中人蹔热于声名傥来之轩冕此公殊不汲汲也此马驵骏似吾友张及潜笔力瞿昙所谓识鞭影者也黄鲁直书
　　余元祐庚午嵗以方闻科应诏来京师见鲁直九丈于酺池寺鲁直方为张仲模笺题李伯时畵天马图鲁直谓余曰异哉伯时貌天廐满川花放笔而马殂矣盖神骏精魄皆为伯时笔端取之而去实古今异事当作数语记之后十四年当崇宁癸未余以党人贬零陵鲁直亦除籍徙宜州过余潇湘江上因与徐靖国朱彦明道伯时畵杀满川花事云此公卷所亲见余曰九丈当践前言记之鲁直笑云只少此一件罪过后二年鲁直死贬所又卄七年余将漕二浙当绍兴辛亥至嘉禾与梁仲谟吴德素张元览泛舟访刘延仲于真如寺延仲遽出是图开卷错愕宛然畴昔拊事念往逾四十年忧患余生岿然独在彷徨吊影殆若异身也因详叙本末不特使来者知伯时一叚异事亦鲁直遗意且以玉轴遗延仲俾重加装饰云空青曾纡公卷书
　　此卷已载云烟过眼録三百年来余生多幸得获覩焉畵于澄心堂纸上笔法简古步骤曹韩曾入思陵内帑玺识精明真神品也近日摹数本于吴中自能辨之子京
　　外録
　　瑚网云先大父怀荆公逰云间得赵文敏临此本及琥珀盏官窰吐壶携归今仅壶存耳
　　畵鉴云伯时宋畵人物第一耑师吴生照映千古者也畵马师韩干不为着色独用澄心纸为之惟临摹古畵用绢素着色笔法如行云流水有起倒作天王佛像全法吴生士人乔仲常専师伯时彷佛乱真至南渡吴兴僧梵隆亦师伯时但人物多作出水纹稍乏神气若畵马则全不能也伯时暮年作畵苍古字亦老成余尝见徐神翁像笔墨草草神气炯然上有二絶句亦老笔所书真是佳作又见伯时摹韩干三马神骏突出缣素今在杭州人家使韩复生亦恐不能尽过也
　　云林集题李伯时畵云飞仙防骑龙眠畵貎得形模也自竒句曲真人亲鉴定不须言下更题诗
　　李龙眠九歌图卷
　　离骚九歌图
　　九歌者屈原之所作也昔楚南郡之邑沅湘之间其俗信鬼好祠作鼓舞以乐诸神原既遭放逐含怀忧恚见俗人祭祀之礼歌舞之乐其辞鄙陋因为作九歌之曲上言事神之敬下寄见黜之情以讽焉九者阳数之极自谓否极取为歌名矣吉日兮辰良穆将愉兮上皇舞长劔兮玉珥璆锵鸣兮琳琅瑶席兮玉瑱盍将把兮琼芳蕙肴蒸兮兰借奠桂酒兮椒浆枹兮拊鼔疏缓节兮安歌陈笙竽兮浩倡灵偃蹇兮姣服芳菲菲兮满堂五音纷兮繁防君欣欣兮乐康东皇太一
　　浴兰汤兮沐芳华采衣兮若英灵连蜷兮既留烂昭昭兮未央蹇将憺兮夀宫与日月兮齐光龙驾兮帝服聊翺逰兮周章灵皇皇兮既降焱逺举兮云中览冀州兮有余横四海兮焉穷思夫君兮太息极劳心兮忡忡　云中君
　　君不行兮夷犹蹇谁留兮中洲美要眇兮宜修沛吾乘兮桂舟令沅湘兮无波使江水兮安流望夫君兮未来吹参差兮谁思驾飞龙兮北征邅吾道兮洞庭薜荔拍兮蕙绸采荃桡兮兰旗望涔阳兮极浦横大江兮灵灵兮未极女婵媛兮为余太息横流涕兮潺湲隠思君兮陫侧桂櫂兮兰栧斵氷兮积雪采薜荔兮水中搴芙蓉兮木末心不同兮媒劳恩不甚兮轻絶石瀬兮浅浅飞龙兮翩翩交不忠兮怨长期不信兮告我以不闲朝驰骛兮江皋夕弭节兮北渚鸟次兮屋上水周兮堂下捐余玦兮江中遗余佩兮澧浦采芳洲兮杜若将以遗兮下女时不可兮再得聊逍遥兮容与　湘君
