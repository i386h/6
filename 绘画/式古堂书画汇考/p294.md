<!-- { "loadSidebar": true } -->
　　吾地水竹有独恨青山逺今得山居图诗篇喜盈卷此图何人作乃是霅翁选霅翁山水落墨强畵法骎骎乎晋唐矮屋不类緑野堂怪石絶似黄茅冈白云去来书满床主人偃仰清昼长东菑西瀼无遗老树外小桥迷碧草展圗不复得此翁松雪斋中昔为好斋中尽是捣玉尘等闲不许天风扫人虽已矣卷长留人得文章才夀考吁嗟得图难携上歩虚坛毛骨尽森爽滚滚零露寒零露寒悄无语若山对面相尔汝今年借居拟避暑蔚然深秀閟行旅朝开暮阖穷烟霏谁能来此行采薇愿图幻出一拳石千岩万壑争光辉美哉僊伯贞居子得圗赋诗有如此百年遗吾胜百朋二老之神何日死贞居霅翁生同时时有先后云谁思水竹仙村永为宝星斗射虹光陆离落花茫茫絮漠漠一度披圗一欢乐我尚携登天禄阁　右歌张灯时始于分乡铺成于本觉寺明日古于皂林石门之间非欲夸有惟志爱之无已焉耳三月廿三立夏日逸史绶题记
　　舟中赖此能消日半匹溪藤意趣多霅叟画图凌晋宋贞居诗语逼隂何山回树绕门空设雨过风轻水不波谁个跻攀穷险阻一声长啸出烟萝过语儿溪赋
　　七平长律十七韵
　　苍茫涳蒙还分明诸盘回如天成遥看津头浮虹船徐【阙】空中擎金茎探幽穷竒相攀缘乗凉披纷聊征行东涂西皴殊连延髙张低垂皆轻盈檐阿翚飞凌层霄防干蛇纡围孤坪逶迤分岐村园深依稀穿云桥梁平沧洲汪洋微风吹交疏空虚斜阳横丹青何时消余闲乾坤斯翁留其名蓝田人亡遐吾思茅山仙来増诗情临池挥毫千军摧开图游心双眸清驰驱将追前脩踪咿嚅尤慙羣贤声驽骀恶乎超神驹鹪鹩胡然侪迁莺书题聨翩虽夸多揄优柔难求精孤懐悠悠清辉堂长波汤汤吴兴城并刀裁淞谁之盟余光当分吾诸生　是月廿五日余因访韦庵廉访使假榻于古杭灵芝寺之碧鳯堂对雨无聊捉笔书此逸史记三日不展卷何异隔三秋今日一展之顿然销百忧片纸与只字古人尚见収矧兹美图史契我山居幽林鸟当我啼石濑当我流寄傲倚南濯足弄扁舟回视五陵内轻肥乃浮沤吾生保此卷頫仰尽优游　在碧鳯堂人来索了清逋日纷如也比夜则饥蚊恼懐遂彻灯火无暇展卷四月二日早饭罢题
　　余自辞官来忽忽十五年余有志世外真乐凡于古人图画翰墨有关乎此者辄蓄之今年春既得钱舜举山居图其上有张贞居和章脱去尘土深惬所志不阅月又得羽客惠松雪学士遗扇一握绢素絶不剥烂手书七言四句云古墨轻磨满几香研池新浴照人光北牕时有凉风至闲写黄庭一两章于志又复惬之何幸叠得吴兴二妙竝皆珍重乃兼记耳
　　我能山中行未能山中居他日故园里跂望空踌蹰黛色干云霄相去百里余谁开依林谁钞种树书无山有水竹聊将襟抱舒况得山居图诗什深起予愿言住西湖既樵而复渔　方伯刘阎诸公邀予游吴山之紫阳庵饮至酣畅因得以穷山水之乐明日大参韩公复邀予泛西湖登防于灵隐寺山行凡两日感而赋之逸史记
　　人见余题山居图太多或者笑之或者知余悬悬此图余二十年一旦得之譬诸与一交好者别乆乍见必倾倒不自知言之重且复也此则知余者也士信于知已屈于不知已从古为然何足异哉是月三日西湖书院饮归灯下记此
　　中叚长句二首一三月廿三日舟至本觉寺作一廿五日抵灵芝寺作又七言律一首语溪舟中葢廿四日也五言选二一则四月二日在灵芝一在灵隐不日最后一跋署是月三日则灵隐之作于是日跋于是夕前后凡二十余首亦自讼其太多贻或者笑又自解曰士屈于不知己信于知己予固非真知己者不笑其多爱其敏而瞻也特笑其嗜古成癖有自溺以刦蔡太保之颠欲巧为之解得乎既而强予续貂予欲强分此卷为二物移虹月于桐村上也则怖予以米之颠自许分则死不许焉予亦以其所怖予者怖之坐客眙哄然一噱曰古今痴絶代不乏贤端阳前三日周鼎书前辈风流不可得得见风流在遗墨无声诗数霅溪翁妙句尤能淡无迹黄篾楼中宝藏乆题品曽烦并西叟迂倪跛郑相后先唾落珠玑欲盈斗英有孙白云房又解转藏人所藏回首桐庐好山色也曽仇览栖鸾凰翩翩鹤背羣仙去环佩余音何许神光吹不散罡风斗畔时时夜吐虹云东逸史獬豸衣嗜古急忙如渴饥等闲光怪手可招笔底竒珍皆我归银海波寒荡明月玉池秋水暖生肥对此不觉融心神吐词连连如转机古人今人旷百世前身后身无乃是卷舒舒卷两相忘犹自不能忘梦寐谩将华鸟评吾霅一纸青山落屏几衮衮篇章题未尽痴黄言其学有本苦为诗畵掩其名自古美才天所恡归来乎云东子所逸所劳者何事答言一掬砚池春尽力工夫了于此门外冗尘闲自起方自挥毫扫生纸苕霅二溪同一水安知溪上山峩弁不在鸳湖镜光里明年甲辰春正月乙卯书于云东仙舘时年八十有四鼎识奉次前韵
　　画法师心者难得手与心融脱防墨政如老霅山居图宛宛犹疑见行迹此居依山往来久又如五一置一叟但能容膝自然佳岂怪人嘲小于斗水竹村有吾堂房顷得此图吾宝藏先朝诸老遗赋咏句曲众中孤鳯凰霅溪流水汤汤去并入苕溪知几许诗语长留天地间杂沓春山暖云吐嗟余早制芰荷衣濯足沧浪毎乐饥有时散歩夕阳里芳草野桥随意归桃花柳花次第落万緑绕檐隂自肥渔童聨翩出泛艇织妇伊轧鸣当机我思古人虽异世画絶痴絶今亦是考槃在磵复在阿永矢弗谖于寤寐桐邨老牧光前作展卷大书横棐几乾坤清气流不尽倡和连篇乃张本閴寥短章余附尾才如袜线非余恡便欲招起真子橛头细雨同其事明月太虚今古心掷却浮名皆似此如吾老牧不吝作牛腰之轴还添纸尚伺倾倒三峡水洗尽徐宁尘万斛不使飞来吾社里是嵗二月朔姚绶书于白云枕书窝
　　卷初到卷末文采何翩翩糢糊山水留一纸余百年寘藏云东舘披乗风日妍仙翁爱惜重至老心不迁新题时举笔白云在朱嗟余亦何者亦尾古人言杨循吉拜观并题
　　钱霅川画山居图咏元诸名公品题词翰姚侍御丹丘公墨妙装潢成卷项少溪主人授弟墨林子珍秘
　　钱玉潭桃源图并题
　　始信桃源隔几秦后来无复问津人武陵不是花开晚流到人间却暮春吴兴钱舜举
　　千古仙源境界真桃花别有洞中春桑麻处处隂连野鸡犬家家住接隣不识衣冠诗礼晋但知狂暴虎狼秦渔郎忽见惊相问共説还为避世人豊城孙而安
　　霅川翁山水并题卷【金碧山水】
　　目穷千里笔不到自是余生坐太凡一日兴来何可遏开牕写出碧嵓嵓
　　江南北苑出竒才千里溪山笔底回不管六朝兴废事一樽且向画图开
　　烟云出没有无间半在空虚半在山我亦闲中消日月幽林深处听潺湲
　　胸中得酒出孱顔木叶森森嵗暮残落墨不随岚气暝几重山色几重澜吴兴钱舜举画并题
　　钱玉潭五星形神图卷
　　五星赞【赵子昻篆书原文不录】
　　钱公笔妙天下无写出五星形神圗五星形神不可测赵公书能具其实赵书钱画多絶竒如今世上称难得陈君重价购此卷袭入文房如拱璧闲时开卷一展玩只觉神明还旧观余生何幸得一览耀我双眸光似电一天风云愁凄凄四壁图书翻飞飞忙呼陈公陈公急掩卷形图恐欲升霄汉九龙山人王孟端题
　　钱舜举临龙眠九歌图
　　右九歌图乃龙眠居士李伯时之笔而元吴兴钱舜举所摹然不必计也但楮素洁白而用笔精妙有可爱玩虽然求龙眠而不得得舜举斯可矣其上古且是虞学士伯生所书盖当时虞公以法名天下宜其书于此也万厯戊寅四月六日茂苑文嘉
　　习懒翁洪崖先生像并题卷
　　神驾驭景飚太虚时总辔道不可分直悟天人际羣从皆成仙玩世不计年何当事神游许我笑拍肩吴兴钱选舜举画并题
　　洪崖先生住西山移宅深宻逃人寰幅巾乌靴腰角带阔袖袍色浓岚斑一笻九节相携惯矮相家僮蕉扇攀﨑岖歩武转蹒跚皂服轻袪行用办一僮肩躶鞭白骡俊驶难驭驰坡陀后秋侧畔跷足势奈尔决骤奔倾何蓝衫只手操鞭逐席帽背擎无世俗一僮扶了一僮催髙束文书赤双足一僮绿袂麻作履臂挑荘叟大瓠壶先生家具即是此焉用检校随身符豫章穹岭钥幽谷雨卷云飞雾如沐神仙狡狯踪迹竒写到吴兴钱氏屋谁传画卷秦淮边妙意恰得希徴怜赠以菊径归田篇玉禾自熟犁锄废黄犊乌犍有余地却后千年丹发柜　右洪都西山有洪崖居古刻此吴兴钱舜举临成一卷余辄为语书之徴明
　　钱玉潭竹林七贤图并题卷
　　昔人好沈酣人事不复理但进杯中物应世聊尔尔悠悠天地间媮乐本无媿诸贤各有心流俗毋轻议　右余用唐丞相阎立本法作晋七贤图吴兴钱舜举选画并题
　　吴兴钱舜举作七贤图轻毫淡墨不假丹青之饰似有取于晋代衣冠雅素之美想其仪形摹其乐趣观嵇康之友六人或歌或饮或书或琴仰天席地优游自得吁曲肱饮水浴沂舞雩岂外是哉珍藏之哲马鲁丁载拜
　　叔夜致憎因傲物嗣宗白眼视人间虽逃于酒终已争似刘伶善闭关
　　濬仲公服驾轺车偶过黄公卖酒垆邈若山河忽兴叹竹林还忆旧朋徒牟应龙题
　　林下晋贤凡七人山王犹谓不足云老钱定有笔外意所画如何无此君
　　痴儿毎以形似论如此风致殊萧然此图直可见妙手自是胸中有七贤夏溥题
　　三对一乃独籍始咸以终荷锸事已逹挥意何穷感此闻笛友嗤彼障簏翁笔端有啓事犹累吾山公吴暾朝阳题
　　门巷寡辙迹静对溪南竹溪水净堪染竹色与分绿有时澹相向襟抱如莹玉安得万苍筤遮植青溪曲岂无嵇阮辈遁世尊往躅浩歌日酣燕逹生亦云足　往嵗居建康青溪第一曲与苍筤谷相对忆竹林众君子故有此作今观是图遂书于后湘中刘致
　　七贤游竹林趣向太孤絶山王偶然贵何物遂见黜金谿徐霖
　　钱霅川醉女仙图卷【绢本重着色人物在山水间】
　　右舜举绘诸醉女仙其鸦鬓宫妆者约是玉源夫人辈其披发卉服者殆是华隂宫人辈其晳暴腻者或是女儿宛若辈至頽首舜姿而袍而束而纎靴露其股殊不可解岂天魔舞遗艶耶故相与沈酣红翠耶抑玉潭临摹旧本耶此画正如仙花示幻观者应作蒲团水月观锦窝老人题
　　外录
　　瑚网云余又有宋人作毛女四幅识之者曰此亦钱舜举笔也女形甚伟貌多豊艶或披翠羽或遮锦裈或编瑶草或挂琼叶五彩烂然有络鞮者有靳角者有两两踹骈趾者手各有执为铲为筐为画卷为云母肩各有负为琴为扇为书帙为药物为花果又各有所随为鹤为鹿为猿为貍逸致洒洒焉供之一室中欲行欲止欲笑欲语欲分餐欲赠句宛然软丝幛上南岳夫人也癸酉春效米家书画船访旧于玉娄水间回值鬻古者示方鼎色如翡翠意欲得此四图并名笔妙箑十幄成窑五色盘盂及珀玉种种遂举易之未几嚢空将鼎共宋画百册质姚尚书岱之处意若有所失然四图幸有临本在
　　钱舜举宫姬戯婴图并题【纸本髙七寸余长三尺绿蕉墨石一美人抱儿在杌上手执花一枝一侍女擎纨扇傍立有项氏藏印乂字编号】
　　殿阁森森气自清不知人世有蓬瀛日长无事宫中乐闲与诸姬伴戯婴吴兴钱舜举笔
　　防扇风生月殿秋内家新様玉搔头侍儿折得宫花看笑弄娇雏不自由林伯恭
　　小殿南薫扇影凉鳯雏娇语倚新妆手中折得宜男草雨露深恩到北堂林伯庸
