<!-- { "loadSidebar": true } -->
　　葢一味之嗜五味不同殊音之发契物斯失方类相袭且或如彼况书之臧否情之爱恶无偏乎若毫厘较量谁验准的推其大率可以言诠夫椎轮为大辂之始以椎轮之朴不如大辂之华葢以拙胜工岂以文胜质若谓文胜质诸子不逮周孔复何疑哉或以法可传则轮扁不能授之于子是知一致而百虑异轨而同奔钟张虽草创称能二王乃差池称妙若以居先则胜钟张亦有所师固不可文质先后而求之葢一以贯之求其合天下之达道也若真书古雅道合神明则元常第一若行真妍美粉黛无施则逸少第一若章草古逸极致髙深则伯度第一若章则劲骨天纵草则变化无方则伯英第一其间备精诸体惟独右军次至大令然子敬可谓武尽美矣未尽善也逸少可谓韶尽美矣又尽善也然此五贤各能尽心而际于圣或有侮毁亦犹日月之蚀无损于明白云在天瞻望攸邈同为终古独絶百世模楷髙歩人伦之表栖迟墨妙之门不可以规矩其形律吕其度鹏抟龙跃絶迹霄汉所谓得珠于赤水矣其或继书者虽百世可知然史籀李斯即字书累叶之祖其所制作葢无等夷八分书则伯喈制胜谁敢比肩至如崔韦皇索等各峻彼云增其海派使后世资瞻仰而露润焉赵壹有贬草之论仍叹重张芝书为秘宝者嗟夫道不同不相为谋夫艺之在已如木之加实草之增叶绘以众色为章食以五味而美亦犹八卦成列八音克谐聋瞽之人不知其谓耳然艺成而下德成而上况书之为用施于竹帛千载不朽亦犹愈没没而无闻者哉万事无情胜寄在我茍视迹而合趣或循翰而得人虽身沈而名飞冀托之以神契每见片善何庆如之懐瓘恨不游目天府僃观名迹徒勤劳乎其所未闻祈求乎其所未见今录所闻见粗如前列学惭于博识不迨能缮竒缵异多所未尽且如抱絶俗之才孤秀之质不容于世或复何恨故孔子曰博学深谋而不遇者众矣何独某哉然识贵深藏行忌明洁至人晦迹岂可尽知开元甲子之嵗广陵卧疾始焉草创其触类生变万物为象庶乎周易之体也其一字褒贬微言劝戒窃乎春秋之意也其不虚美不隠恶近乎马迁之书也冀其众美以成一家之言虽知不知为上然独善之与兼济取舍其为孰多童有求思盈半矣且二王既没书或在兹语曰能言之者未必能行能行之者未必能言何必僃能而后能评哉嵗洎丁卯笔削焉【以上总论】
　　徐浩论书
　　周官内史教国子六书书之源流其来尚矣程邈变体邯郸传楷法事则朴畧未有功能后钟善真书张称草圣右军行法小令破体皆一时之妙近古萧永欧虞颇传笔势禇薛已降自郐不讥矣然人谓虞得其筋褚得其肉欧得其骨当矣夫鹰隼乏彩而翰飞戾天骨劲而气猛也翚翟僃色而翺翔百歩肉丰而力沈也若藻曜而髙翔书之鳯凰矣欧虞为鹰隼褚薛为翚翟焉率更云萧书出于章草颇为知言然欧阳飞白旷古无比浩自言余年在龆龀便工翰墨力不可强勤而愈拙区区碑石之间矻矻几案之上亦古人所耻吾岂忘情耶德成而上艺成而下则殷鉴不逺何学书为必以一时风流千里面目斯亦愈于博奕亚于文章矣凡初学之际宜先筋骨筋骨不立肉何所附用笔之势特须藏锋锋若不藏字则有病病且未去能何有焉字不欲疎亦不欲宻不欲大亦不欲小小展令大大蹙令小疎肥令宻宻瘦令疎斯其大经矣笔不欲防亦不欲徐亦不欲平亦不欲侧侧监令平平竣使侧防则须安徐则须利如此则其大较矣张伯英临池学书池水尽黑永师登楼不下四十余年张公精熟号为草圣永师拘滞终着能名以此而言非一朝一夕所能尽美矣俗云书无百日工葢悠悠之谈也白首攻之尚不能精岂可百日乎
　　传授笔法人名
　　葢自蔡邕授于神人而传之崔瑗及女文姬文姬传之钟繇繇传之衞夫人夫人传之王羲之羲之传之献之献之传之外甥羊欣欣传之王僧防僧防传之萧子云子云传之智永智永传之虞世南世南传之欧阳询询传之陆柬之柬之传之侄彦逺彦逺传之张旭旭传之李阳氷阳氷授徐浩顔真卿邬彤韦玩崔邈凡二十有三人书法之传终于此矣【此条阙作者姓名考通鉴二十一史崔瑗为蔡邕前辈兹云蔡邕传之崔瑗未详】
　　唐人书评
　　李斯书骨气丰匀方圆絶妙
　　曹操书金花细落遍地玲珑荆玉分辉瑶岩璀璨衞夫人书如插花舞女低昻芙蓉又如美女登台仙娥防影红莲映水碧沼浮霞
　　桓夫人书如快马入阵屈伸随人
　　传玉书如项羽援戈荆轲执防
　　王羲之书如壮士拔山壅水絶流头上安防如髙峰坠石作一横画如千里阵云捺一偃波若风雷震骇作一监画如万嵗枯藤立一掲竿若虎卧鳯阁自上掲竿如龙跃天门
　　嵇康书如抱琴半醉咏物缓行又若独鹤归林羣乌乍散
　　宋文帝书如叶里红花云间白月
　　王绍宗书笔下流利快健难方细看熟视转增美妙程广书鸿鹄弄翅翺翔颉颃
　　萧子云书如上林春花逺近瞻望无处不发
　　孔琳之书放纵快健笔势流利二王以后难与比肩但功夫亏少故劣于羊欣
　　张越书如莲花出水明月开天雾散金峰云低玉岭虞世南书体段遒举止不烦能中更能妙中更妙欧阳询书若草里蛇惊云间电发又如金刚嗔目力士挥拳
　　褚遂良书字里金生行间玉润法则温雅美丽多方薛稷书多攻褚体亦有新竒
　　陆柬之书彷佛堪观依稀可拟【以上出书法钩】
　　岑宗旦书评
　　古之善书者自汉迄唐凡十有一人张芝如班输构堂不可增减钟繇如盛德君子容貌若愚语其众妙足以争造化者羲之也较其父风但恨乏天机者献之也世南濳心羲之葢若顔子之亚圣徐浩比肩伯儒有类仲由之勇态欧阳询得其正故如庙堂衣冠不失动静栁公权得其劲故如辕门列兵森然环衞懐素之闲逸故翩翩如真仙真卿之淳谨故厚重如周勃至若李邕则举动不离规矩而有亏适变通之道焉宗旦记【古书评】
　　李嗣真续书评【凡四十五人】
　　大篆【一】李阳冰【古钗倚物力有万夫李斯之后一人而已】
　　八分【五】梁升卿【惊波往来巨石前却】卢藏用【露滴花妍烟凝脩竹】张庭珪【古木崩沙闲花映竹】韩择木【龟开萍藻乌散芳洲】史惟则【鴈足印沙深渊鱼跃】
　　真行【廿六】欧阳询【龙蛇振动戈防森列】虞世南【秀岭危峰处处间起】褚遂良【美女婵娟不胜罗绮】薛稷【风惊苑花雪苫山柏】萧诚【舞鹤交影腾猿在空】韦陟【虫穿古木鸟踏花枝】李邕【华岳三峰黄河一曲】蔡隠丘【古质新意自是一家】宋儋【春余花发夏林低枝】徐浩【固多精熟无有异趣】顔真卿【锋絶劒摧惊飞逸势】沈千运【饥鹰杀心忍瘦筋骨】关操【渊水沈珠露花濯锦】郑防【风送云收霞催月上】李璆【垂藤着地枯木将折】呉郁【字体绵宻不谢当时】赖文雅【崩沙郁物腾浪扬鸥】贺知章【纵笔如飞酌而不竭】何昌裔【子敬余波时时可玩】宋之愻【天性卓絶而功未逮】栁公权【惊鸿避弋饥鹰下鞲】张从申【逺近称美独歩江外】李清吉【变化自逸代有斯人】释悟【气骨无双迥出时辈】释湛然【子云之后难与比肩】释崇简【临写逸少时有乱真】
　　草书【十三】陆柬之【偃葢之松节节加劲】张旭【笔锋诡怪防画生意一云华葢巉怪占尽生意又云立性顚逸超絶古今】孙过庭【丹厓絶壑笔势坚劲】张懐瓘【继以章草新意颇多】张芬【孤松耸霄弱草垂露】张彪【孤峰削成藏筋露骨】邬彤【寒林栖霞平冈走兎】陆曾【惊波鱼跃深水龙潜】史鳞【逸气雄镇超然不羣】梁耿【错落鱼纹纵横鸟迹】房广【婉美芬霭春莺欲娇】沈益【春鹭窥鱼秋蛇赴穴】释怀素【援毫掣电随手万变　或云续书评系吕总譔非嗣真也见墨池编】
　　白云先生书诀【晋有白云先生此则唐颠素以后人】
　　颠张醉素两秃翁追逐世好称书工何曾梦见王与钟妄自粉饰欺盲聋有如市倡抹青红妖歌嫚舞儿童谢家夫人淡半容萧然自有林下风天门荡荡惊跳龙出林飞鸟一扫空为君草书续其终待我他日不悤悤
　　宋欧阳永叔论古法帖
　　余尝喜览魏晋以来笔墨遗迹而想前人之髙致也所谓法帖者其事率皆吊哀病叙暌离通讯问施于家人朋友之间不过数行而已葢其初非用意而逸笔余兴淋漓挥洒或妍或丑百态横生披卷发函烂然在目使人骤见惊絶徐而视之其意态愈无穷尽故使后世得之以为竒翫而想见其人也于髙文大册何尝用此
　　永叔论苏子美蔡君谟李邕书
　　子美喜论用笔而书字不迨岂其力不副其心耶然万事以心为本未有心至而力不能者余独以为不然此所谓非知之难而行之难者也古之人不虚劳其心力故其学精而无不至葢方其幼也未有所为时专其力于学书及其渐长所学渐近于用今人不然多学书于晩年所以与古不同也
　　君谟独歩当世然谦让不肯主盟予尝戏谓君谟学书如泝急流用尽气力不离故处君谟颇笑以为能取譬学书勿浪写凡事有可记者他时便为故事
　　往时有风法华者偶然至人家见笔便书初无伦理乆而祸福或应岂非好怪之士为之迁就其事耶余每见笔辄书故江邻防比余为风法华
　　苏玉局辨法帖及诸家书
　　辨书之难正如听响切脉知其美恶则可自谓必能正名之者皆过也今官本十卷法帖中真伪相杂至多逸少部中有出宿饯行一帖乃张说文又有不具释智永白者亦在逸少部中此最疎谬余尝于秘阁观墨迹皆唐人硬黄上临本惟鵞羣一帖似是献之真笔后又于李玮都尉家见谢尚王衍等数人书超然絶俗考其印记王涯家本其他但得唐人临本皆可畜
　　余尝论书以谓钟王之迹萧散简逺妙在笔画之外至唐顔栁始集古今笔法而尽发之极书之变天下翕然以为宗师而钟王之气益微
　　衞夫人书既不甚工语意鄙俗而云奉勅敕字从力馆字从舍皆流俗所为耳
　　前史谓徐浩书锋藏画中力出字外杜子美云书贵瘦硬方通神若用今时笔工虚锋涨墨则人人皆作肥皮馒头矣用呉说笔作此数字颇适人意
　　李国主本无所得舍险与瘦一字不成宋宣献书清而复寒正类李西台重而复印俱不能济苏子美兄弟并俊秀非有余乃不足也
　　欧阳永叔笔势险劲字体新丽自成一家然公墨迹自当为世所宝
　　自君谟死后笔法衰絶沈辽少时本学其家传师者晩乃讳之自云学子敬病其似传师也故出私意新之遂不如寻常人近日米芾行书王巩小草亦颇有髙韵虽不逮古人然亦必有传于世也
　　荆公书得无法之法然不可学无法故仆尽意作之似蔡君谟稍得意似杨风子更放似言法华
　　草书祗要有笔霍去病所谓不至学古兵法者为过之鲁直书去病穿城蹋鞠此正不学古兵法之过也学即不是不学亦不可
　　鲁直以平等观作攲侧字以真实相出游戏法以磊落人书细碎事可谓三反【此跋山谷为王晋卿小书尔雅】
　　欧阳叔弼谓余书大似李北海余亦自觉其然世或以余书似徐浩者非也古人用笔必有所自长史以劒器悟容有是理雷太简云听江声而笔法进文与可亦言见蛇鬭而草书长非诞也
　　苏子瞻题唐氏六家书后
