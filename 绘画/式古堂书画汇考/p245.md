<!-- { "loadSidebar": true } -->
　　又云卢楞伽者吴道弟子也道畵格多种称难鉴定故气格笔力楞伽悉让其师而面相衣纹精细过之至佛像经变尤其所长前元司进德用家藏罗汉二卷周宻公谨并载云烟过眼录中真希世之宝也余好古成癖不惜破产以求唐宋书畵然亦有天幸时致一二名卷近获卢生过海罗汉乃是白麻纸真迹为何新藏本畵品在吴道下李公麟之上不甚难辨后世品题者因见渊源类呉品定为呉笔又见描写类李改题为李畵而好竒之廖俊不谈六法过信三印至跋为周昉遗迹此皆臆度之言岂赏至论与展阅再三见其意度简古笔法圆成一一出自卢生【细阅开卷一松而不定为唐人手笔者不足与之言畵矣】而行间司子印识又与公谨文合特定为楞伽所作无疑虽获罪于诸先辈所不辞也尚冀具目之士赏余知言云
　　又云白麻过海罗汉的属楞伽真迹乃泉义金例以道子目之犹是认陶作阮也至忍辱吉士又以龙眠题之比于买王得羊耶近有一妄人窜入益公伪跋于是左袒王朱者牢不可破师生之传不絶如线矣故表而出之以为卢氏金汤
　　又云蜀畵罗汉虽多当以卢楞伽为第一释贯休孙太古不及也而邓椿畵继称其所作多定本止坐立两样至于侍卫供献花竹羽毛之属皆无之不足观是亦未为确论葢未覩全能也此如黄鲁直评杨凝式遗迹病其少规矩不善楷书者同律按凝式工正书刘夀臣为留台得其自书假牒十数纸楷法精絶见邵氏闻见录乃鲁直仅以行草许之何也

　　书畵彚考卷三十八
<子部,艺术类,书画之属,式古堂书画汇考>
　　钦定四库全书
　　书畵彚考卷三十九
　　刑部左侍郎卞永誉撰
　　畵九
　　唐
　　王　维
　　王右丞弈棋图卷
　　摩诘弈棋图【绢本李西涯篆书五大字引首钤缝有政和宣和二方印】
　　摩诘本诗人精思诣元化绪余臻畵妙遂方呉子驾写成三士奕棋图意态萧然各闲暇儒冠羽服对纹楸老僧傍睨诚可诧形如槁木心死灰岂识枰中有机擭抑亦至人聊自适肯效浇风生变诈歴唐黙计五百年一着指间犹未下樵丁不独烂斧柯阅世纷争几王霸乃知非人看畵畵看人今古滔滔等晨夜俯仰迹已陈电掣明鏬宣和殿中尝寳玩题品愈重千金价当时内府收欲观谁敢借流落长存天地间在在防持宜有神物为慿借汉郡蒲道源
　　鼎立门庭理一同何须局面互争雄谁知夺角冲闗事都在山僧冷眼中吴僧白云英
　　外录
　　董思白容台集题呉周生藏王右丞奕棋图云畵图与此卷余见之长安髙邮杨州守家正合劒时也忽忽三十年又为新都呉周生所得陈太常所谓见诗者不能见其图亦属缺陷虽然以畵法论恐右丞之迹北宋犹如星鳯安能传至近代绢素如新或后人得诗卷而拟作以配者周生可无遗憾矣
　　摩诘雪溪图
　　王维雪溪图【宋徽宗题籖】
　　蓬莱道山人间风日不到玉笥金钥典秘甚严有平生畜眼未见者天旋地转散落委弃故人李君祥得之出以示余其犀玉已被剔取所幸畵无恙耳展玩之余不觉涕泪阑干葢叹是图之不遭也请靳固之以待异日万金之购云蓬山道人刘诩题
　　治平二年正月十九日沈遘章岵晏崇金山同观
　　外录
　　项子京云余三十年前获观右丞此幅仅盈尺有咫设色髙古位置幽逺有刺篙济渡者有牧奴驱豕而归者神彩溢目余所见皆优孟也今在一友处命庸工装一时粉墨狼藉神气索然偶复见之惋怅累日
　　瑚网云此卷归程季白入唐宋元宝绘册二跋俱截去
　　王右丞江山雪霁图卷
　　畵家右丞如书家右军世不多见余昔年于嘉兴项太学元汴所见雪江图多不皴染但有轮廓耳及世所传摹本若王叔明劒阁图笔法大类李中舍疑非右丞畵格又余至长安得赵大年临右丞林塘清夏图亦不细皴稍似项氏所藏雪江卷而窃意其未尽右丞之致葢大家神上品必于皴法有竒大年虽俊爽不耐多皴遂为无笔此得右丞一体者也最后复得郭忠恕辋川粉本乃极细谨相传真本在武林既称摹写当不甚逺然余所见者庸史本故不足以定其畵法矣惟京师杨髙邮州将处有赵呉兴雪图小帧颇用金粉闲逺清润迥异常作余一见定为学王维或曰何以知是王维余应之曰凡诸家皴法自唐及宋皆有门庭如禅灯五家宗派使人闻片语单词可定其为何派儿孙今文敏此图行笔非僧繇非思训非洪谷非闗全乃至董巨李范皆所不摄非学维而何今年秋闻金陵有王维江山霁雪一卷为冯开之宫庶所收亟令人走武林索观宫庶珍之如头目脑髓以余有右丞畵癖勉应余请清斋三日始展阅一过宛然呉兴小帧笔意也余用是自喜夙世谬词客前身应畵师余未尝得覩其迹但以想心取之果得与真有合岂前身应入右丞之室而亲揽其盘礴之致故结习不昧乃尔耶庶子书云此卷是京师后宰门拆古屋于折竿中得之凡三卷皆唐宋书畵也余又妄想彼二卷者安知非右军迹或虞禇诸名公临晋帖耶傥得合劒还珠殊足办吾两事岂造物妬完聊畀余于此卷中消受清福耶万厯廿三年岁在乙未十月之望秉烛书于长安客舍董其昌
　　甲辰八月廿日过武林观于西湖昭庆禅寺如渔父再入桃源阿閦一见更见也董其昌重题
　　外录
　　瑚网云冯开之快雪日记云呉昆麓夫人与予外族有葭莩之亲偶携此卷见示述其先得之管后宰门小火者家有一铁枥门闩或云漆布竹筒摇之似有声一日为物所触遂破堕三卷此其一也然双槐岁钞有云纯皇好玩名畵古器南京西华门旧有二黑漆圆椟振之则中空有声葢国初巨室之籍入者以不可啓视故弃于此守阍小内史张本穴而窥之则畵帧存焉一为王维傅色山水约三丈余一为苏汉臣所绘宋髙宗瑞应图本以王畵送安宁苏畵送黄赐皆太监坐厰守备者未几宁死赐攘得之并以献上赏赉甚厚益加宠任是二事何相符至此然雪霁图有沈石田跋或即张本所得而流传至北好事者重扄闭之偶入小火手耶此卷海内推为墨王自有神物防持之也
　　古畵评云冯开之太史云予每展江山雪霁图卷便觉神峰吐溜春圃生烟真若蚕之吐丝虫之蚀木至于粉缕曲折毫腻浅深皆有意致信摩诘精神与水墨相和蒸成至宝
　　书畵舫云禾兴冯开之祭酒博雅好古与从兄烈愍公字季修有国士之知自述其家藏唐宋名迹颇多而王维江山雪霁图尤为冠絶原系大元内府故物曾经赵子昻鉴定者虽水墨短卷而有无穷之趣兼近人题跋复得啓南翁笔海内称为墨王下妄也
　　王摩诘小簇山水
　　唐宗既命李思训呉道子各图嘉陵山水于大同殿壁王维又别用绢素写之谓之小簇兹所图山水具嘉陵三百里之势正小簇法也一室之内觉江山万里非遥自韵子砢玉识
　　王右丞钓雪图
　　外録
　　妮古录载董宰云王右丞畵余从檇李项氏见钓雪图盈尺而已絶无皴法石田所谓草树凌竞人局蹐者最后得小幅山水乃赵呉兴所藏颇类营丘而髙简过之又于长安杨髙邮所得山居图则笔法类大李有宣和题危楼日暮人千里敧枕风秋鴈一声者然总不若冯祭酒江山雪霁图具有右丞妙趣予曾借观经岁今如渔父出桃源矣
　　右丞花树云山图【小帧】
　　外录
　　书畵舫云传闻右丞花杂重重树云轻处处山小帧在文徴仲太史家纸本浅绛色布景极异落笔精微以较冯氏所藏江山雪霁图可方驾也此畵原系矮直幅太史恐其日乆愈壊命工补缀为短卷有诗题其后云维又有维摩示疾图辋川图
　　王右丞江干雪意图卷【绢本髙九寸长七尺上有御前之印内合同印奉华堂印揭徯斯印】
　　城中十日暑如炙头目花尘土塞僧楼今日见此卷雪意茫茫寒欲逼古柟修栁枝嬝矫下有幽篁厠丛碧隔溪胶艇不受呼平地贯渚无人迹西风翻鸦忽零乱逺鴈迷云犹呖呖笔疎墨淡精神在收阅千年若完璧宛然一段小江南三逺备全能事毕维名依稀半未漶老眼再摩初认得所存亦是天假借名手当时重唐室吴中人家宝古迹自宋及元髙尔直若教见此风斯下倒橐定应无恡啬锦标内帑固自有人间闲出鳯五色老余尺素见雪渡草树凌竞人局蹐仅有方尺不尽意何如此图长数尺太丘子孙具法眼金璧收藏加袭百我将拙语敢印正聊写心知并目识　王右丞之笔神妙之致悠逺之代见亦罕矣余于沙溪陈氏获观雪渡图盈尺而已今又于以岩所阅此脩卷深幸老年击此于目敬题之治壬戌之中秋日后学长洲沈周
　　呉生落笔风雨快坡翁第一推神怪尤于维也无间言闲逺当求之象外京师忆见辋川图孟城鹿柴相萦纡头风恍尔顿失去古迹皆云絶世无元龙孙子好事者授我矜如珠满把谓言无意意独深诗里陶潜琴贺若问君何从得此图破箧蛛丝知者寡我从见之加什袭气压营丘并马夏寒林昬鸦栖复惊平墅惨淡烟云生湖光涔涔月未起雪白芦花天隔水鴈飞呖乱行且鸣下瞰平沙如欲止欲止未止还自疑水碧沙寒愁莫对潇湘两峰有如此昔读维诗今见之翻思盘礴谁所丐桓寒具油仍在千年晦剥一朝完临卷摩娑发长慨震泽王鏊题
　　右丞山水入神品昔人所评云峰石色迥出天机笔意纵横参乎造化李唐一人而已宋米元章父子时代犹不甚逺故米老及见辋川雪图数本之中惟一本真余皆临摹几如刻画且李营丘与元章同是北宋当时伪者见三百本真者止二本欲作无李论况右丞迹乎余在长安闻冯开之大司成得摩诘江山霁雪图走使金陵借观冯公自谓宝此如头目脑髓不违余意函致邸舍发而横陈几上斋戒以观得未曽有又应冯公之教作题辞数百言大都谓右丞以前作者无所不工独山水大帧传写犹隔一尘自右丞始用皴法用渲运法若王右军一变钟体鳯翥鸾翔似竒反正右丞以后作者各出意造如王洽李思训辈或泼墨澜翻或设色娟丽顾蹊迳已具模拟不难此于书家欧虞禇薛各得右军之一体耳此雪霁卷已为冯长公游黄山时所废余往来于懐自以此生莫繇再觏顷于海虞严文靖家又见江干雪意卷与冯卷絶类而沈石田王守溪二诗亦同焕若神明顿还旧观何异渔父入桃源骇目动心书以志幸董其昌题
　　摩诘精能图
　　外录
　　书畵舫云王维作精能图在韩氏绍兴秘府本极佳前有思陵御题乾卦绍兴小玺并真其后曲脚封字印系后人伪刻用之按精能者名山之目也或曰品题畵语亦得此畵绢本细山水备极水墨兼行笔法云余熟辨之不过荆闗遗迹终非右丞家法尔近闻一大老以三百千置之卒以殉葬则惑矣
　　王右丞山隂图卷
　　外录
　　书畵舫云檇李项氏旧藏王右丞山隂图卷余曾两阅之畵属赵承防手笔左方李孝彦呉继赞仲元臧似矩等前后题名虽属古笔并从他处移来其贾洵识尾殆好事家补造増入犹是无大决裂也阅至米礼部题不觉失笑喷饭满案葢跋语为苏文忠评燕龙图山水者后人仿米体书之止易燕公作王公耳礼部乃崛强人必不屑全录他人著述作自巳结撰尔鉴定书畵须是细辨真迹改造以定差等多见俗子将无名古畵乱题款识求售或见名位轻微之笔一例剜去题识添入重名伪款所以法书名畵以无破损为上间遇破损处尤当潜心考索毋使俗子得行其伎俩方是真赏
　　右丞畵本
　　外录
　　书畵舫云今世相传右丞畵本有人家在仙掌云气欲生衣以为出右丞盘礴丑按张承吉诗有山光全在掌云气欲生衣特本此耳
