<!-- { "loadSidebar": true } -->
　　壬辰元旦后三日展此计大字一百八十一小字百四十一通总三百二十二字书谱唐神品三人篆李阳氷草张长史楷顔平原褚虞欧栁皆列精品中不得与公驾寳顔堂居士陈继儒志余不知书尝妄论书古人具妙庄严质即疾趋偻行神观伟如今人似束刍戴冠缨能仰不能俯古人如俊鹘搏防防瞑目纳爪盘飞虚空今人如下劣拳师口中叱叱时作乙势古人如造凌风台虽欹斜欲坠却自铢两适均今人如百衲锦采色烂然丝理却絶比仲醇出顔鲁公朱巨川诰观之其顶足县而相抱须鬛怒而不张以斜表正以拙布巧以缓运遒与前所云三法皆合此不待陆全卿校勘其的的为鲁公无疑然持以示人疑信参半葢字学之衰久矣其法葢尽坏于长洲之文氏字取匀美圆浄而止其顿挫抑扬用而不尽用之际多所未讲即如此诰一经模勒便塌拖如肉鸭都无可观骅骝气防岂不惜乎姑为拈出纸尾归仲醇藏之以待识者辰玉王衡
　　外録
　　珊瑚网云告身在绢上并邓乔二跋有琅琊王士骐鉴定孙克范允临僧鸿恩诸留名
　　顔鲁公祭侄季明文【帖后原有董逌跋今不存】
　　维乾元元年嵗次戊戌九月庚午朔三日壬申第十三叔银青光禄大夫使持节蒲州诸军事蒲州刺史上轻车都尉丹阳县开国侯真卿以清酌庶羞祭于亡侄赠赞善大夫季明之灵惟尔挺生风标防德宗庙瑚琏庭阶兰玉每慰人心方期戬谷何图逆贼闲衅称兵犯顺尔父竭诚常山作郡余时受命亦在平原仁兄爱我俾尔传言尔既归止爰开土门土门既开凶威大蹙贼臣不救孤城围逼父陷子死巢倾卵覆天不悔祸谁为荼毒念尔遘残百身何赎呜呼哀哉吾承天泽移牧河关泉明比者再陷常山携尔首榇及兹同还抚念摧切震悼心顔方俟还日卜尔幽宅魂而有知无嗟乆客呜呼哀哉尚飨
　　顔鲁公唐朝第一等人公字画雄秀奄有魏晋而自成一家前辈云书法至此极矣予尝见公为叔书告身一通其楷法严甚闻公行书尤佳不可得见但时摩挲乞米石刻想像风致耳今王君出示公祭侄季明文稿一纸详翫此帖纵笔浩放一泻千里时出遒劲杂以流丽或若篆籀或若镌刻其妙解处迨出天造岂非当公注思为文而于字画无意于工而反极其工邪蘓文忠谓见公与定襄王书草数纸比公他书尤为竒特信夫如公忠贤使不善书千载而下世固爱重况超逸若是尤宜寳之抚卷三复敬叹因题其末柔兆涒滩秋八月望呉郡陈深识
　　右鲁公祭兄子季明帖前十二行甚遒婉行末循尔既字右转至言字左转而上复侵恐字右旁绕我字左出至行端若有裂文适与褙纸缝合自尔既至天泽逾五行殊郁怒真屋漏迹矣自移牧乃改吾承至尚飨五行沈痛切骨天真烂然使人动心骇目有不可形容之妙与禊序藁哀乐虽异其致一也承字掠防啄磔之间嗟字右足上抢处隠然见转折势摧字如泰山压而底柱障末哉字如轻云之卷日飨字蹙衂如惊龙之入蛰吁神矣观此见真迹无疑按史公自冯翊太守转蒲州刺史封丹阳县子而帖自署开国侯葢史误也杲卿为公从父兄而季明谓公从祖叔父涂从父字加第十三于叔上公之处名义一字不茍可法也季明杲卿之少子以死事赠五品官则赞善大夫是已天寳末杲卿为范阳户曹安禄山表假常山太守禄山叛公为平原太守遣甥卢逖约起兵时杲卿长子泉明方往返真定内丘间计事报卢逖使平原属之季明宜也宗不识真卿为何如人而顔氏兄弟子姓戮力王室如此一门忠义其有自来耶宗拜杲卿中丞因传檄河北扬言王师大至遂清土门十七郡同日推公为盟主兵势振矣贼惧急攻常山太原尹王承业不救于是杲卿父子被执刄加季明颈谓曰若降活汝子不答遂杀季明杲卿至洛阳乃遇害明年史思明归国又明年则乾元元年也泉明自常山陷后客寿阳清沟之败复陷思明至是归公于蒲州以公命购杲卿季明尸于洛阳河北杲卿仅得一足与张凑所归髪葬长安凤栖季明同茔据此帖季明归榇唯首而已哀哉此帖作于泉明购尸还蒲之日死生亦大矣士大夫平居抵掌髙议视死宜若易然观史及此帖髪肤有所不敢遽忍残身至此耶兄弟子姓骈首就死岂易易哉顔氏出鲁国子渊平日循循如和风庆云及畏于匡孔子意其必死则其履严霜烈日之变坦如康庄圣人既信之矣一门忠义可不谓有自来耶至治三年十一月廿日呉兴陈绎曾书
　　米元章以顔太师争坐位帖为顔书第一谓其字相连属诡异飞动得于意外最为杰思而黄山谷谓祭侄季明文文章字法皆能动人正类坐位二帖宋时竝藏安师文家安氏之后不知流传何处坐位帖世有石本而米氏临本尚在人间余尝见之与此帖正相类然元章独称坐位者葢尝屡见而祭侄则闻而未覩今寳章録可考宜其亟称坐位而不及此也世论顔书惟取其楷法遒劲而米氏独称其行草为剧致山谷亦云竒伟秀拔奄有魏晋隋唐以来风流气骨回视欧虞褚薛辈皆为法度所窘岂如鲁公萧然出于绳墨之外而卒与之合哉葢亦取其行书之妙也况此二帖皆一时藁草未尝用意故天真烂熳出于寻常畦径之外米氏所谓忠义愤发顿挫郁屈意不在字者也聂君文蔚出以相示俾为鉴定后有陈深陈绎曾二跋深字子微号宁极翁宋季呉人绎曾字伯敷元呉兴人二公竝以字学知名而跋语考订精审余复何言姑取黄米之论以备二帖折衷亦补二陈之遗云嘉靖四年乙酉十一月朔长洲文徴明书于金台寓庐
　　书畵舫云续阅顔书祭侄文藁定当以鲜于枢张晏跋尾本为真迹云
　　又云新都呉氏藏顔书祭侄文真迹后有鲜于枢张晏跋而无停云舘刻陈深陈绎曾文徴明三跋中间顔书神妙其结搆与石刻二本微有不同当亟购之兾为三公解嘲夫二陈与文世所称博雅士也乃称破罐为黄花真赏之难如此
　　顔鲁公送裴将军北伐诗
　　大君制六合猛将清九垓战马若龙虎腾陵何壮哉将军临北荒怛赫耀英材剑舞跃游雷随风萦且廻登髙望天山白雪正崔嵬入阵破【阙】　威声雄震雷一战百马倒再射万夫开【阙】　不敢敌相呼归去来功成报天子可以畵麟台
　　外録
　　清閟藏云鲁公送裴将军北伐诗兼正行分篆体倐肥倐瘦倐巧倐拙或劲若钢銕或绰若美女或如冠冕大人鸣金佩玉于庙堂之上或如龙跳天门虎卧凤阙或如金刚瞠目夜叉挺臂或如飘风骤雨落花飞雪信手万变逸态横生所谓如壁坼印印泥锥画沙屋漏痕折钗股法兼得之者鲁公传世数帖余获徧观当以此帖为最
　　书畵舫云刻本北作八跃作若雪作云声作名详味真迹相去何啻千里
　　顔平原鹿脯帖【一作深慰帖】
　　隂寒不审太保所苦复何如承渴已损深慰驰仰病妻服药要鹿脯有新好者惠少许文殊赞犹未获望于文书中细检也寻驰谒不次十一月日刑部尚书顔真卿状李太保大夫公阁下
　　隂寒不审太保所苦何如承渇已损深慰驰仰所捡赞犹未获望于文书细检也病妻服药要少鹿肉干脯有新好者望惠少许幸幸甚甚寻驰谒不次谨状廿九日刑部尚书顔真卿状上李大保大夫公阁下谨空惠及鹿脯甚慰所望春寒承美疢痊损更加保爱真卿有一二药烦宜常服谨令驰纳少间借马奉谒不次二十日顔真卿状上太保大夫公阁下
　　鹿脯帖真迹与宋搨本不唯字形大小不伦乃其文亦小异宋搨政自不足据也十七帖清宴嵗丰又所使有丰一乡故自名处予极不解丰一乡作何语及得髙丽刻本乃云所出有异产读之豁然因知王着但凭仿书入石耳其昌
　　外録
　　山谷云昨见雍人安汾叟家所藏顔鲁公书数卷祭濠州刺史文与郭英乂论鱼开府坐席书祭兄子季明文峡州别驾与李勉太保书为病妻乞鹿脯帖乃知翰墨之美尽在安氏藏古书于今为第一
　　书畵舫云鹿脯帖今在王辰玉家非真迹与祭伯濠州刺史文竝属一手书云
　　珊瑚网云帖有三本字形大小不伦其文亦小异一云为天台谢奕脩飬浩亝所藏一云宋时在李观察士衡家今为辰玉所藏一云有王冲隠题跋王名持字正叔长安人惜辰玉有帖而无跋崇祯癸酉春三月廿五日余获观鹿脯帖于金阊旅舎无题跋并覩怀素客舎三帖俱为项度物漫志之以俟鉴定
　　顔鲁公与定襄郡王书草
