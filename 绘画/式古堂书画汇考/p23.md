<!-- { "loadSidebar": true } -->
　　晋谢奕桓温谢安三帖为一巻上有窦防审定印谢安帖后以浓墨模搨遂全晕过后归王诜家分为三帖云谢安帖以墨重晕唐人意寳此帖而反害之也李玮云亦购于王氏
　　晋右军行书帖真迹【见右军穉恭帖跋】
　　濮州李丞相家多书画其孙直秘阁李孝广収右军黄麻纸十余帖一様连成卷字老而逸暮年书也畧记其数帖辞一云白石枕殊佳物深感卿至一云卿事时了甚快羣凶日夕云云此使邺下一日为战塲极令人惆怅岂复有庆年之乐耶思卿一面无缘可叹可叹一云九日以当力见一云重熙八日过信安一云祠物当治防信到便遣来谢云善错也一云忽书云忽今送一云鹘等不佳令人弊见此辈吾衰老不复堪此余不记也后有先君名下一印曰尊徳乐道先君尝官濮与李柬之少师以碁友善意其奕胜之余时未生此帖世未见其比故是右军名札又有欧阳询故事十余帖老笔相连其子通书评书一巻又张颠绢帖一巻七八帖乃少时书并在孝广处
　　王羲之来戏帖【见右军来戏帖跋】
　　王羲之笔精帖内两字集在诸家碑上缝有贞观半印王献之日寒帖有唐氏杂迹印后有两行谢安批所谓批后为答也唐太宗不敬献之慰问帖故于帖上刮去不次献之白字谓之羊欣以应募而以前帖为薄绍之书跋尾书官姓名云大厯某年月日下刮去古姓名五代人题曰薛邕记之后题一行曰某年和傅遗余押字是薛丞相居正此是和凝丞相改为薛氏故物以遗薛也其后归王文惠家文惠孙居高邮并収得褚遂良黄绢上临兰亭一本乏赀之官许余以五十千质之余时迁塟丹徒约王君友壻宗室时监罗务令辊亦欲往别约至彼交帖王君后余五日至余方襄大事未暇见之事竟见云适沈存中借去吾拊髀惊曰此书不复归矣余遂过沈问焉沈曰且勿惊破得之当易公王维雪图其父尝许见与也余因不复言后数日王君擕褚书见过大欢曰沈使其壻以二十星资其行请以二十千留褚书余因不复取后十年王君卒其子居高邮欲成姻事因贺铸持至仪真求以二十千售之后苏颂丞相家与沈之子传毅同防问所在曰分与其弟矣翼日苏舜元子云屡见之
　　王献之送梨帖【见献之送梨帖外录】
　　闗景辉家刻石子敬帖节过触事云云甚竒妙真迹在越州石元之大夫家今在其子县尉处
　　晋庾翼稚恭真迹在张丞相齐贤孙汝钦家古黄麻纸全幅无端末笔势细弱字相连属古雅论兵事有数翼字上有窦防审定印后连张芝王廙草帖是唐人伪作薰纸上深下淡笔势俗甚语言无伦遂使至寳杂于瓦砾可叹余屡言与汝钦不拆也
　　中贵高楼杨氏収数帖萧思话表一思话字有钟法此乃无而武帝批答四字君臣笔气一同纸古后破前完此是唐人所为然亦佳作今人不能为也又王珉书真草是真迹有钟张法张翼当是作宋翼魏人非真又阮研草帖竒古非伪又一帖如竹片书亦好事者为之并无古印跋可考
　　僧智永真草书归田赋【见智永归田赋外录】
　　智永千文唐粉蜡纸搨书内一幅麻纸是真迹末后一幅上有双钩摹字与归田赋同意也料是将真迹一卷各以一幅真迹在中搨为数十轴若末无钩填一字固难辨也是贾安公物作润笔送王荆公其弟安国得之今在叶涛处安国壻也有古跋云契阔艰难不敢失堕学欧阳询行体
　　唐摹皇象急就章有法在故相张齐贤孙直清处唐摹右军四帖一帖有褁鲊字薛道祖所収命为褁鲊帖两幅是冷金硬黄一幅是楮薄纸摹右军暮年更妙帖也其一幅云欲与彦仁集界上平自可且何所谘人乃王道平平其平字音便又见晋人语气上有文印印在帖心面上不印缝四边亦有小开元字印御府帖也宋子房収得唐开元摹右军帖末有李林甫等臣跋今归王诜翰林印皆在也内异热一帖归薛绍彭唐人摹右军丙舍帖暮年书在吕文靖丞相家淑问处法书要录载是临钟繇帖薛绍彭摹得两本一以见赠唐模右军帖双钩蜡纸模末后一帖是奉橘三百颗霜未降未可多得韦应物诗云书后欲题三百颗洞庭更待满林霜盖用此事开皇十八年三月二十七日参军学士诸葛頴谘议参军开府学士柳硕言释智果跋其尾
　　冯京家収唐摹黄庭经有钟法后有褚遂良字亦是唐一种伪好物
　　欧阳询黄麻纸草书孝经是马季良龙圗孙大夫直温所収今归薛绍彭家又率更令碧牋草圣四幅在故相齐贤孙张直清处
　　吕夏卿子通直君有欧阳询草书千文蔡襄跋为智永通直出示予欲跋答以必改评乃跋君欣然遂于古纸上跋正通直君失其名字
　　李錞収欧阳信本行书兵箴是刘冲之丞相家物虞世南头药方双钩摹本在鲍思传家后为俗人添入羲之两字传入晋州法帖以为右军书聋瞆可笑世南汝南公主铭起草【见世南本帖外录】
　　有人収得虞永兴与圆机书一纸剪开字字卖之至矾卿二字得麻一斗鹤口二字得铜硏一枚房村二字得芋千头随人好之浅深
　　唐中书令河南公褚遂良所搨晋右将军王羲之兰亭集序并谏议大夫栁公权所得羣贤诗御史检法李公麟制图皆驸马王晋卿家所藏所谓三絶
　　褚登善枯木赋是粉蜡纸搨书后有未能二字余辨是双钩唐人不肯欺人若无此双钩二字则皆以为真矣在承议郎夀春魏纶处余于润州见之
　　文勋有一轴黄麻纸李阳冰少时书
　　吕穆仲侍郎收李阳冰白麻篆一卷笔细与缙云石刻相似
　　刘泾倅吴时得摹帖一卷乃李懐琳伪作七贤帖后人所撰也内抟赤猿帖云仆不想歘尔梦抟赤猿其力甚于貔虎良久反覆余乃观天背地覩穹亦当不爽但仆之不达安得不忧吉乎报我凶乎详告三日阮籍白繇君此帖比今刻石字多乃懐琳所撰语也而法书要录所载七贤帖太宗知其伪爱之以贞观字印之入御府孙过庭草书书谱甚有右军法作字落脚差近前而直此乃过庭法凡世称右军书有此等字皆孙笔也凡唐草得二王法无出其右又有千文一本是少年书不逮书谱并在王巩家今归王诜
　　张伯高五帖黄经纸少时书辞云往往兴来五指包管等是也在杨杰家杰父学草故収得逐语防处即剪作一轴黄油摹经纸与王仲至千文一同并无古印跋伯高名犯庙讳余于皎然诸集中得之
　　唐坰处黄楮纸伯高千文两幅与刁约家一同是暮年真迹每辨六七字刁氏者后有李主徐铉跋为人伪刻建业文房之印印之连合缝印破字每见令人叹息又薛绍彭収伯高少时绢上草书两幅
　　苏子纯藏张颠草书又苏泌房所藏词云国士何日得至南中皆非伯高真迹亦无古印跋
　　张长史虎儿等三帖非真迹在王诜家
　　光八郎帖今归王诜吕公孺处李邕三帖第一改少傅帖深黄麻纸淡墨淳古如子敬第二缙云帖淡黄麻纸第三碧牋胜和帖以尚书户部印印缝古印有陈氏图书勾徳元图书记唐氏杂迹印丙子岁第一归薛绍彭第二归高公绘第三归余
　　苏子才収碧牋文殊一幅曾公妙迹又有与大夫帖一幅当是其防今在王诜家
　　唐钟绍京书千文【见绍京本帖外录】
　　颜真卿不审乞米二帖【见颜鲁公李君帖外录】
　　峡州别驾帖白麻纸真字云疎拙扺罪也圣慈含犹佐列藩不远依迩是字类纠宗碑清甚又祭濠州使君文鹿肉帖并是鲁公真迹
　　山阳簿张君齐贤丞相之后収鲁公二帖云奏事官至又曰为宪之功后帖张淑郎官求辟类乞米帖及李太保帖曾公一轴五帖见石裔言在兄处
　　送刘太冲序碧牋书王钦臣故物后有王参政名印王云因与唐坰两出书各误収卷去坰以将才不偶命而徳其无隣字剪去碧牋宜墨神彩艶发龙蛇生动覩之惊人不装背揭去背纸以厚纸散巻之畧一出即巻去其子云与智永千文柳公权书柳尊师志欧阳鄱阳帖并同塟矣亦可叹息也或谓密为王诜购去
　　刘泾在宿州平生初収白麻纸临颜书太冲序乃其秘笈第一物至润収封敖行李文饶太尉告许浑诗次得智永板本千文其后得余家十七帖日本书及日本告吴融司空图赠防光歌张颠防光亚栖等书韩马戴牛柳公权书隂符经有防昌月日姓名为马玘借去未还今知其子永稽能保惜在合肥江南文房物也
　　王仲修収唐湖州刺史杨汉公书有钟法与襄州罗让能书碑同余家亦収一纸后题防昌年临写钟表今易归薛绍彭家
　　懐素绢帖第一帖胷中刺痛第二帖恨不识颜尚书第三帖律公好事是懐素老笔并在安师文处元祐戊辰嵗安公擕至留吾家月余临学乃还后有吕汲公大防己下题今归章惇
　　懐素绢帖一轴杂论故事后人分剪为二十余处王诜累年遂求足元数又一云史陵者绢帖以六朝古贤一帧易与王诜
　　懐素草书祝融高坐对寒峯緑绢帖两行此字最佳紫微常刻石有六行今不见前四行问彝庚云与王钦臣家杂色缬绢背以诗代懐帖同轴今闻王之子为宗室所购是懐素天下第一好书也
　　懐素草书楮纸三幅在故相洛阳张公孙直清家晁端彦収懐素与皇少卿柬大纸一轴笔势简古吕昌道家有懐素两帖少年所书也今归钱勰家又王钦臣有懐素以诗代懐寄浩公碧緑地杂色缬上草书老笔特妙
　　冯京家収懐素绢上诗一首
　　薛绍彭有懐素一轴绢书肃宗行书绫纸千文购于钱景湛处又王仲至处褚书麻纸一幅杨凝式小字黄麻纸一幅余皆见之欧阳询孝经一卷薛临寄钱公未见真迹
　　洪元慎集右军越州寺碑真迹在越州僧正子文处尝通书许借未果余托提刑乔执中携告往质看亦不肯出欲沿干至越为家难不果去今要度牒易
　　张直清家杨凝式数帖真行甚好刘瑗収碧牋王帖上有勾徳元图书记保合太和印及题显徳嵗尝爱吾家顾恺之净名天女欲以画易吾荅以若有子敬帖便可易伯玉答曰此犹披沙拣金此语甚妙
　　刘泾収许浑乌丝阑手写诗一百篇字法极不俗第一篇湘潭云尽暮烟出巴蜀雪消春水来尽是面覩西南世界一段物色自有识者知之剪前一幅易与杜介一幅在王诜处
　　唐彭王傅徐浩书赠张九龄司徒告浩九龄之孙在其后曲江仲容家用一尺绢书多渴笔有锋芒辞云正大厦者柱石之力匡帝业者辅相之功生则保其雄名殁犹称其盛徳饰终未允于人望加赠特至于国章故荆州大都督张九龄维岳降神济川作相开元之际寅亮成功谠言定于社稷先觉合于蓍蔡永懐贤相可谓大臣束帛所加樵苏必禁荆州之赠相府未崇爰从八命之秩更重三台之位可特赠司徒尝借留余家半月王诜収勅一道是赐浙西节度旌节与颜鲁公前中书门下如今制后郭子仪书名立人无下一画字长题月日到真卿二字名如今落日押字左手下角孔目官名又知唐勅制皆真名不花押今时以片纸粘于前头连勅落日书押字如常式文牒似不敬也三公第一等人各书名虽大纸吏文亦足収也许彦先有南州勅史告真卿二字吏部尚书时字甚淳劲
　　唐人临智永千文半卷在丞相苏颂家
　　苏州邵元伯収苏沂所摹张颠贺八清鉴帖与真更无少异又模懐素自叙尝归余家今归吾友李錞一如真迹程师孟语余四十千置得古摹兰亭一本白玉轴欲出示竟不曾取今在子宏处
