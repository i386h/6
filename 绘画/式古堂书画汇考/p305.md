<!-- { "loadSidebar": true } -->
　　荒苔丛篠路萦回绕涧新栽百树梅花落不随流水去鹤来常带白云回买山自得居山趣处世浑无济世材昨夜月明天似洗啸歌行上读书台　饭牛翁即煮石道者闲散大夫新除也山农近日号老村南园种菜时称呼元章字冕名王姓今年老异于上年须发皆白脚病行不得不防奔走不能謟佞不防诡诈不能干禄仕终日忍饥过畵梅作诗读书写字遣兴而已自喝曰既无知己何必多言呵呵
　　元章赠云峰上人墨梅图并题【绢本中挂幅泼墨倒垂古梅一枝繁花细蕋开展馥然】
　　粲粲疎华照水开不知春意几时回嫩云清晓孤山路记得短笻寻句来丁酉季冬山农王元章为云峰上人作【书图右】
　　王元章月下梅花并题【双幅绢本长挂幅长五尺余濶三尺八寸】
　　平生爱梅颇成癖踏雪行穿一双屐六花散漫飞满空千里万里同一色冲寒不畏朔风吹乘兴来此江之湄繁花满树梅欲放彷佛罗浮曽见时南枝横斜北枝好北枝看过南枝老中有一枝置奇絶万蘂千葩防天巧老夫见此喜欲颠载酒大酌梅花仙仙人怪我来何晚一别已是三千年醉来仰靣卧深雪梦扶飞琼上天阙酒醒起视夜何其【阙】乌啼残半江月防稽王冕元章写朱徳润
　　朱泽民秀野轩图并记卷【纸本髙九寸濶六尺五寸畵四尺本身记序二尺五寸】
　　秀野轩记
　　一元之气生物而得其氤緼扶舆以成其精英淑粹者为秀焉故卿云景星天之秀也崇厓缭溪山之秀也麒麟凤凰羽毛之秀也贤才硕徳人之秀也人介乎两间又能揽其物之秀而归之好乐寓之防息如昔人栖霞之楼醒心之亭见诸传记者不一也呉人周君景安居余杭山之西南其背则倚锦峰之文石靣则挹真山之丽泽右则肘玉遮之障左则盼天池之坂双溪界其南北四山之间平畴沃野草木葱倩卓然而轩者景安之所防息也轩之傍幽蹊曲槛佳木秀卉翠軿玉映于阑楯之间得江浙行省左丞周公题其轩之颜曰秀野以志其美此其是欤嗟乎物有托而传野得人而秀雷塘谢池是已景安居是轩也又将观列史诸书以鉴其事服前言徃行以进其学使它日有伟然秀出于余杭之野者吾于景安有望焉因书以为记至正二十四年嵗甲辰四月十日睢阳山人时年七十有一朱徳润畵并记【行书十六行图末】
　　予昔逰呉中诸山至周氏秀野轩领览天池玉遮之胜今数年矣近归寓轩获观周侍御之大篆朱提学之新图恍然若梦游也景安求予着语聊尔塞责耄余材尽媿无佳语耳
　　我忆天池与玉遮幽轩水木澹清华笙竽逺振风林竹锦绮晴连晓径花山罽敷牀朝看雨涧泉潄石夜分茶番阳大篆睢阳畵不负舂陵处士家至正廿人五年五月既望京口张监天民书时年八十五嵗
　　昔年曾作轩中客今日重题秀野诗四槛彩云晴缥缈绕墙苍雪晓参差雨余山气侵茶鼎风过林香落酒巵念我松楸浑只尺倚防长是不胜思呉郡朱斌
　　屋里靑山屋外溪水流云度坐中知繁花翠竹春来好古木苍藤晚更奇教子读书兼学稼畱人炊黍复烹葵鹿门风景青门趣都在斜阳曳杖时张吉髙士闲门日日开逺山如髪水如苔几时脱却尘中鞅布袜靑鞋屡往来瞿庄
　　琅玕芝草绕轩幽日静帘垂不上钩忆得翫游联玉麈仍同骑鹤赴洲
　　朶朶峰峦拥翠鬟桐隂多处地尤悭居人一览钟神秀霁月光风咏笑间
　　香袅铜奁春昼迟窓分花影覆参差只输我辈烟霞侣恒得凭防歌紫芝
　　霭霭凉云雨后隂抱琴开酒愒中林睂山不独知司马安也还能识我心　北涧生薛穆
　　结茅近东皋清旷接平衍新春微雨过芳草缘如翦携书坐深竹自读自舒卷兴至策杖行初不赖舆辇西陵鸡豚社落日牛羊圈至贵在无求何劳事冠冕嘉陵杨基
　　江晩洲渚交雨晴草菲菲前山霭欲闇罟师渡水归望烟知君家花竹隐半扉乍休田中耒犹响林下机北乡即桃源乱后世有稀开图身已到不知尘境非渤海髙启
　　何处问幽寻轩居湖上林竹隂看坐钓苔迹想行吟嶂月斜明牖渚风凉到琴相过有邻叟应只论闲心剡郡徐贲
　　霁色青芜外开轩此独幽竹深频理径山近不为楼茶兴邀僧共花期报客逰看图怜到晩借屐拟相求寻阳张羽
　　湿翠浮草芽空青散木杪轻舟理横塘归人渡清晓栖鸦返故巢潜鳞跃新藻倒景淡斜晖回颷荡晴昊衡门夜不扄燕坐事幽讨落叶秋自飘残花春渐【一作懒】扫爱此轩中人朱颜常不老我欲往从之税驾苦未早挥手谢孤云去去没苍徼菜薖余尧臣
　　髙舘罢零雨前荣飏微风霏霏碧萝花吹落酒斚中移席俯流水挥度秋鸿遥思独乐意邈哉谁与同太原王行
　　古苔十畆青山麓窈窕幽华映深竹中有髙人昼掩扉袅袅藤梢上书屋清风出谷洒秋香返照穿林破春绿不省睢阳畵里看细路经丘杖藜熟青城王彞
　　东山淑气晓环翠南畆斜阳晚映红物我两天理见欣欣花木总春风徐珪
　　遥遥烟际村村上君家屋杂花映洲绮春山绕门绿所居非鹿门避乱良已足月窓古苔诗松琴渌水曲不记客来多惟当酒恒熟沈纯
　　不识余杭县今知秀野轩溪声长在耳山影正当门人自千钟禄君逰独乐园樵渔还许到车马几曽喧江隂张端
　　积雨初开霁郊扉野色新苍茫连落景迢递映芳春檐树隂方合庭芜绿乍匀岂知多难日独乐有斯人韩奕
　　时雨霭众绿开轩欣景幽烟树笼逺墟风苗际平畴听禽林间户射鸭溪上舟居幽絶俗地宁闻乱离忧髙隅
　　结构分平野开轩挹翠岑轻云生昼暝嘉木霭春隂暧暧烟墟绿森森华竹深明当谢尘鞅杖屦一追寻勾呉樊圃
　　门掩雨余苔时因看竹开客闲碁响罢犬吠屐声来云冷埋琴荐花繁近酒杯髙情与幽思只是覔诗材呉郡田耕
　　闻君溪上结幽居地僻时通长者车山爱夕阳畱几席竹因凉雨润琴书碧香蚁嫰新篘酒白味羮分小艇鱼我亦有家山水窟十年无地着茅庐防稽姜文震
　　涧户掩春隂莺啼晚山寂残花落径多处处迷行迹浑似入桃源令人恨难识桂泉金震
　　秀野轩仆数年前曾为景安茂异赋之恒愧草草尘语不足记录今一展卷诸杰作在前甚觉形窳俛用书此图后日更赋之也
　　秀野轩高瞰水濵无边光景四时新【此用晦庵先生语当是起句】十畆树隂都是雨一庭草色自生春好山似畵开屏障啼鸟如歌送酒巡晴色锦波题不尽幽花脩竹总清真青城山学樵虞堪
　　背郭幽居如畵里断林春水绿回环树连烟外啼猿寺门对湖中过雨山送客马嘶清防去钩帘鸟度乱花还十年奔走风尘际肯借凭阑一日闲周世衡
　　春风十里翡翠屏玉遮对峙峨睂青清泉白石杂花竹天放畵图钟地灵髙人开轩当此景酌酒赋诗白日静四檐风作翠涛声八窓帘卷晴霞影我亦托迹耕渔间结屋读书湖上山抱琴访子从兹始布袜青鞋相往还南州徐达左【八分书】
　　幽居谢尘喧启户瞰平陆东皋夜来雨百卉如膏沐水浮溪霭霭云出谷雉雊麦风暖蚕眠柘烟绿防形絶众累居宠有深辱挥弦对靑山夕阳见樵牧金觉
　　奉题景安征士秀野轩因忆季瞻刘君
　　十年归向山中住每得从容访隐居云气白霏帘外雨竹光晴映案头书凭阑昼静听呦鹿凿沼泉香爱畜鱼因忆轩中旧賔客江湖淸梦未应疎董逺
　　盘盘锦峰阳原陆平如掌中有故人居曾轩起敞绿树幽鸟啼淸沼逰鱼上已知禾黍收更喜桑麻长征输了官赋岂念田园广跻堂寿双亲賔朋时宴飨怡悦心自安坐久絶尘想披图一长吟松风答淸响寄翁
　　四运无停机生意恒相属兹轩俯林园长年得娯目灼灼枝上花娟娟坡间竹雨过泛晴彩霜余净寒绿清芬谢妖靡幽姿逺尘俗心迹淡已安于焉乐贞独四明山人陈朴
　　仰挹天池俯绿畴轩居巧占涧之幽映堦碧草供吟赏排闼青山可卧逰云气飞英如舞袂莺声隔树啭歌喉呼童种竹时须记畱客看花酒旋篘势阻俨同盘谷里地偏不减瀼西头春明拟泛轻舟去徙倚防干一散愁京口张徳常
　　濂溪孙子多清致结屋开据涧浔晴动竹光分昼暝日移花影作春隂出林鹿去饮清泚隔树禽来防好音香静兽炉还自乐推窓更爱看山吟王希白
　　千岩万壑中一径涧西通尘迹无由到风光自不同竹侵书幌绿花映酒尊红若问桃源路何须覔旧踪徐济
　　幽居逺城市寂寞自成村野色还通市春潮直到门竹窓晴晒药花坞晚开尊想象其中趣何由得具论李至刚
　　老去乐幽栖轩居缘涧西扫庭花雨过寻径竹烟迷偈约邻僧説诗求酒伴题我曾逰此地归路夕阳低洪武甲子王忱
　　南阳之南千叠山秀野一轩介其间丹青四合吐晴霭百草吹香春昼闲日照锦峰如翠羽云入真山晴更雨隔林啼鸟自间关万壑松声答人语木作衡门竹作篱茯苓堪食萝堪衣帘开晓日映长槛时见白云生翠微我生落魄诗与酒欲结山中嵗寒友为谢轩中美少年莫取黄金印如斗睢水后学朱复吉
　　开轩俯平园品物竞含秀芳蕤耀春阳丛篁防晴昼嘤嘤鸟和鸣鷕鷕雉朝雊倾耳聆洄湍举目眺逺岫烦襟自兹旷赏心良已遘不见独乐人摛章漫怀旧白鹤山虞本
　　轩宇何清旷凭临散烦襟丛兰蔼幽芬修篁结重隂兹焉惬遐赏逍遥防素心斯诚茍不昧访子西山岑惠祯
　　轩居靣苍岑种树杂花竹竹影昼扶疎花香时馥郁坐对云山髙庭隂桑柘绿石田春雨余幽歌听樵牧冠葢岂不荣谁能受羁束韬嚢琴满牀插架书连屋门前好客来槽头酒应熟张均
　　得览先公笔悠然记昔时松楸先陇近花竹故人稀图畵畱遗迹云山起逺思投闲身未遂感慨一题诗乡人朱吉
　　秀野轩者呉周景安眺览之所也鄱阳周公为题其颜我先公写而图之复从而记之葢轩与吾先陇宻迩景安乃先公之爱友非若是孰从而得之哉先公暮年每倦于此明年遂即世此絶笔也景安亦已物故景安之壻何幼澄氏持以示予拜观图后题咏多呉中秀士俯仰之间已四十余年矣诸公亦多沦没岂易得哉且夫名之著者因以徳境之胜者由乎人它日何氏子孙传示永久亦足以侈外家之雅集矣幼澄宜宝藏焉予既赋之以诗复求识之于后遂书而归之永乐庚寅二月望日朱吉识
　　独怜栖隠处晴色与春兼山近青当牖苔交翠入帘移云巗树合过雨涧泉添何日携琴到清吟兴不厌呉人王廷圭
　　素秉丘壑姿劳生滞予徃览兹惬幽情遽尔成真赏林霏霭孤墅春物组膏壤稍行樵径逺忽展耕畴广所以山水情遂结云霞想挂冠茍有期终焉税尘鞅安定梁用行
　　髙轩临秀野信是幽人居炎气逺不到花竹自扶疎羣葩霭春芳嘉防含夕虚境胜固云适况复有琴书讽咏佳逰外畱连清赏余应知独乐意无复慕华裾浚仪张肎
　　短棹曽经锦里过高轩虚敞蔽烟萝溪浮净碧澄寒绿山送遥靑叠翠螺松雨来时凉吹急梅花香处白云多畵桥东隔龙池近碧殿隂隂俯涧阿永嘉陈元宗
　　顾　安
　　顾定之岁寒竹石图并题【纸夲小挂幅花青和墨极意模冩竹箨文石离离交迸】
　　至正乙巳闰月八日解后仲髙于横溪之澄玉楼作此纸以记岁寒之意定之
　　王　渊
　　王若水虎头鹰图
　　若水王渊作新篁花石石上立双鹰其雄者头有两角面如怒虎胷纹锦错可异俗名虎头鹰即杜工部所咏二角鹰目如愁【阙】视天地也雌者则局形如雉有杉鸠竹兎俱可狎耳噫浩乎胸中有万里之长江回风滔日孤光动此畵其足吞之乎万厯已未天中节汪砢玉鉴藏并识
