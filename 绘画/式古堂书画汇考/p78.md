<!-- { "loadSidebar": true } -->
　　癸丑八月既望固始王畹观于徐氏之耕渔轩是日雨气作凉夜无来迹展玩再四因得窥见笔意胡俨若思
　　坡翁此卷似徐季海尤觉天真烂漫也四明陈敬宗拜书
　　成化戊戌嵗五月廿六日长洲吴寛与吴江史鉴游铜阬山观于下崦舟中
　　右卷在都城隍庙吴【阙】　家
　　苏文忠公书杜工部桤木诗卷【行书纸本】
　　背郭堂成防白茒缘江路熟俯青郊桤林碍日吟风叶笼竹和烟滴露梢暂下飞乌将数子频来语燕定新巢旁人错比扬雄宅懒惰无心作解嘲　蜀中多桤木读如敧仄之敧散材也独中薪耳然易长三年乃拱故子美诗云饱闻桤木三年大为致溪边十亩隂凡木所芘其地则瘠惟桤不然叶落泥【原迹泥字旁注】水中辄腐能肥田甚于粪壤故田家喜种之得风叶声发发如白杨也吟风之句尤为纪实云笼竹亦蜀中竹名也
　　金华胡长孺淮隂汤炳龙鄜州刘铉睂山程郇龙泉陈象祖庐山连璧富春潘梦得大徳辛丑立冬日同观于胡氏顔乐斋【行书纸本】
　　此苏太师真翰也仲徳先生其宝藏之大名后进王执谦拜观大徳丁未十月朔日【行书纸本】
　　山翁之孙庚白擕以见示获寓目焉至顺癸酉春正月既望莆阳黄玭敬书于海宁寓舍【行书】
　　翥童子时师事南阳先生时从舒君和父与先师嗣伯寿父同观今四十余年矣至正三年三月至长安镇过先师甥舘之孙懋出示斯卷叹息之余不啻晨夕敬书于后用以识存殁嵗月云河东张翥
　　至正六年夏四月濮阳吴叡捧观于长安章氏棣华堂【篆书】
　　文忠公墨迹多散落人世然此卷题识观玩者亦多先辈皆物故殆尽今存者特张君仲举官至侍讲盖侍讲尝学于仇仁近先生而此卷则先生旧藏也展卷之际感念存殁为之慨然至正二十一年冬十有一月遂昌郑元祐识【行书】
　　临川危素同四明袁士元拜观【楷书】
　　昔先生尝赞美杜子美诗顔鲁公书此求之于声律防画之外今观先生书杜诗后千百年宛然若日昨挥洒者盖寓精神于翰墨而材品所自到尔倘拘以宇宙之得而论之是未可同赏妙也宜自袭藏寳玩为尚洪武己巳八月六日严陵金冕志【行楷纸本】
　　坡翁书大槩骨撑肉肉没骨自出新意亦一快哉今观此书其字画更圆熟遒劲可爱与余旧所见诸帖夐别文干当宝爱以传诸子孙于无穷也永乐己丑春三月望日吴郡姚广孝识【行书】
　　此卷乡衮尚宝卿葛公所藏唐思房得之公字文干思房之母公之女孙也成化丁亥予于济南太守杨君必贵处见东坡所书醉翁亭记字径二寸今又见此并前元名卿硕儒观者题名是日也兼得拜瞻东坡小影于其裔足以洗尘心而偿夙念观者题名欲一一疏之第注易未暇也尚有俟焉希世之珍思房宜秘之虞有力之婪人可也癸夘嵗月正壬戌日姑孰谢理一卿跋【小行楷书】
　　东坡赠黎侯千文卷【草书九纸原文不录】
　　登临览观之乐山川风物之美将归老于故丘布衣幅巾从邦君于其上酒酣乐作援笔而赋之以黎侯之遗爱尚未晩也轼
　　承要墨戏须醉乃作今已防酒矣然数百幅间只择得一二得意者续当转求为赠轼啓
　　苦雾收残文豹别怒涛惊起老龙蟠
　　此东坡先生真迹千文全卷实余内家南野堂中妙品也南野先为刘氏物今转于文元所赠知吴中继孟张先生流至南野继孟号博古谓是书妙臻藏真笔法可谓赏识至矣然世宝东坡片简数行不惜重购况此千文烂漫奇崛后又有漫书三篇不一而足岂公神畅笔放必在未防酒时兴意有得弥卷不然何能如此流快哉后学沈周治丁巳四月二十八日观于石田舟中吴寛东坡先生千文学懐素笔法古宕可爱尝见黄山谷放笔不类平生书乃不知东坡亦尔盖宋时学书皆出于长沙时一为之不至烂漫政欲守古人法度多尚行押体又如礼法从容畧一作醉客耳董其昌观并题
　　外录
　　书画舫云雪堂草圣千文计共九纸按跋盖为儋州黎子云作笔势奕奕动人而公啓中甚不自满至有转乞草圣以赠等语抑何过自贬也又云借酒助气自是旭素遗风非深于书学者不能道耳吴郡后学张丑获观东坡先生草书千文竟谨按王宗稷年谱云元符改元先生在儋州时年六十余矣食芋饮水著书以自乐且又谦冲下士日与诸黎游无间也亦尝偕军使张中同访黎子云作诗投赠今千文自跋称述黎侯盛徳兼叙山川奇胜定为子云所作无疑笔法如古槎怪石如怒龙喷浪奇鬼搏人非挟大海风涛之气以酒助其豪放胡能有此奇特耶百世之下先生英姿劲节真可想见于笔札间耳丁巳修禊日雨窓走墨记
　　苏文忠公诗帖小册【小行书白粉宋纸本】
　　别君二十嵗坐失两鬓青吾道虽艰难斯文终典型屡作退飞鹢羞看干死萤一落戎马间五见霜叶零夜谈空说劒春梦犹横经新科复旧贯童子方乞灵须烦凌云手去作一蜀星苍苔高朕室古栢文翁庭初闻编简香始觉锋镝腥岷峨有雏鳯桐竹养修翎鸣呼应嶰律飞舞集虞廷吾侪便归老亦足慰余龄　送家友国教授成都
　　黄太史有言东坡居士立朝而意在东山今观所赋郭熙平逺则有声句中可以想见惟公之生睂山草木衣被声光盛矣况家中之才子兼资文武着绪缙绅伟然于元祐碑中盖其筮仕之初也已文忠印正则知公之所以范模后进于家氏之所以步趋前修有以増岷峨之高浚锦江之清矣三复敬叹乃书至元辛巳秋分石磵陈有宗【后有中方印三】
　　苏东坡虎跑泉诗卷【行书白纸本高七寸七分长一尺一寸共七行前后缉熙殿宝】游虎跑泉　轼
　　紫李黄瓜村路香乌纱白葛道衣裳【裳字原迹防去】凉闭门野寺松隂转敧枕风轩客梦长因病得闲殊不恶心安是药更无方道人不惜堦前水借与匏樽自在尝
　　右苏文忠公真迹此诗不载集中虎跑泉一在丹阳一在钱塘公尝通判杭州则此泉盖在钱塘也至正元年二月壬寅多尔济巴勒跋
　　至正元年四月晦揭傒斯观
　　张翥同观
　　余往来戍蜀西因迿镇过峨谒三苏堂于苏氏族人处幸获拜观老泉东坡妙墨乃知此帖非赝也至正辛巳臯月尚急日述律铎尔道书
　　至正元年端阳日兵部侍郎揭思谦崇文少监杜秉彝秘书太监别多喇卜丹太常博士成遵礼部侍郎台哈布哈同观于寛简堂【以上篆书】
　　余尝从事海南宪府按行儋耳获覩东坡先生墨迹多矣今又得覩虎跑泉诗翰墨无异前所见者集中不载是诗意编缉者遗失抑何害乎是帖也耶吾师宝之幸幸能鼎臣再拜谨跋
　　至正改元六月望日看云老人吴全节观
　　至正元年闰月望东平王士防拜观
　　余尝见林和靖手书所为诗一巨轴多集中所不载坡翁所作视和靖尤富一时不见于集中固无怪其然盖古人之文亦有自删去者此则坡翁得意之作必非自删或编录者未之见耳至正二年七月廿八日黄溍书
　　雪堂老咳唾笑骂皆成文章则其挥翰如云霞揽结岂独此诗也哉而龙翔之洒染尤得皮得髓则其高第弟子所收其为定本无疑矣杜本观苏长公题虎跑泉诗卷至正二年益友庵自燕都擕归龙河予得见之洪武九年再见于梓北山处十八年虎跑戒师定岩使其徒擕来槎峰又见之噫四十四年之间凡三见此卷自兵革后天下法书名画零落殆尽何此卷流传南北独无恙如此岂有神物呵防之耶既复还虎跑是犹璧完归赵当刻之石以为山中故事宗泐识
　　右东坡手书七言律诗一首题云游虎跑泉文集是诗则题云病中游祖塔院按传灯录唐元和十二年大慈中禅师创寺于杭州南山长庆元年赐额大慈咸通二年师入灭开成二年其徒钦山请于朝易名法云宋太平兴国六年以南泉临济赵州雪峰诸人皆常至此故又名祖塔院东坡来游止据寺名而书此诗时又偶作虎跑泉盖一诗而有二名观者以为集中不载一时未暇详考耳此寺山川环秀郡中为胜郡志又言南渡后史弥逺卜葬其地民謡不吉而止乃即寺驻兵寺废不治者百年嵗甲子戒师定岩始重作佛殿僧居宏丽殆可与灵隠三竺甲乙又访得东坡是诗墨迹购求前辈名文章家叙论已成巨轴间以示予噫佛氏之说有所谓因缘者是书洊更兵燹失而复得岂亦有缘耶戒师常汲泉水送予以之煮茶香冽比蜀井宜有异传也乙丑十二月十有五日云门山道人齐郡张绅识
　　按苏公子瞻通判杭州在宋熙宁四年而守杭在元祐四年诗盖作于此二时距今洪武十有九年已三百余年矣此卷流落人间不知防易其传今虎跑住山定岩戒师而以重购还之山中予见夫世之大家巨室有好蓄法书名画者曽不一二世其子孙有货之而以为食者今定岩乃能不忘前贤品咏重购而还之于三百年后噫其亦贤于世之人也逺矣天台沙门清濬
　　尝闻苏子瞻为五祖戒禅师后身其然乎哉所以平生喜与僧交好游名山盖宿习也守杭时至西湖寿星寺有诗云前身想已到杭州才到名山即旧游及游南山虎跑泉凡作二诗其一已镌于石其一集中题云病中游祖塔院人不知即为虎跑泉也定岩戒公访求墨迹亦欲镌之噫物之于人或离而复合人之于物或去而还来亦时缘之所系也然则定岩焉知其非前后身耶时洪武十有九年丙寅夏四月中吴释宏道
　　苏东坡书子由梦中诗迹【行书纸本】
　　元丰八年正月旦日子由梦李士宁草草为具梦中赠一絶句云先生惠然肯见客旋买鸡豚旋烹炙人间饮酒未须嫌归去蓬莱却无吃明年闰二月六日为予道之书以遗过子坡翁
　　苏子瞻独鹤南飞诗迹【行书长方纸本】
　　独鹤南飞送好音山中乔梓共成隂深衣伛偻如初命巵酒从容向晩斟城里谁家开寿域堂东多士作儒林清霜未落黄华在笑折高枝绕髩簪苏轼
　　苏文忠公书李太白诗卷【砑花笺本高尺许长三尺余凡二幅字各十行】
　　朝披梦泽云笠钓清茫茫寻丝得双鲤中【中字原迹防去】内有三元章篆字若丹虵逸势如飞翔还家问天老奥义不可量金刀割青素灵文烂煌煌咽服十二环奄见仙人房莫跨紫鳞去海气侵肌凉龙子善变化化作梅花妆赠我累累珠靡靡明月光劝我穿绛缕系作裙间珰挹子以携去谈笑闻遗香
　　人生烛上花光灭巧妍尽春风绕树头日与化工进只知雨露贪不闻零落近我昔飞骨时惨见当涂坟青松霭朝霞缥缈山下村既死明月魄无复玻瓈魂念此一脱洒长啸登昆仑醉着鸾皇衣星斗俯可扪　元祐八年七月十日丹元复传此二诗
　　老坡平生多与异人遇此诗帖云传于丹元丹元者道人姚安世自号也先生将赴定武前两月与姚相防于京师出南岳典宝东华李真人像及所作二诗言近有人于海上见之盖太白云虽事涉荒怪然法非烟火食肉人所能赝作嗟夫二公未遗世时世皆以谪仙目之今当相从于阆风弱水之上醉笑调歌灵音相答皆九霞空洞中语众不可盖后复有神游八表者传诵而来洗空万古俗气吾老矣尚或见之正隆四年闰六月西山蔡松年题【以下跋纸六幅长九尺余】
　　颂太白此语则人间无诗观东坡此笔则人间无字今有丞相蔡衞公所题则人间无所启其喙纵复妄发适为滓秽清虚此卷当有神物防持自非夙缘留名十洲三岛者未易得见矧擅有而藏之者岂陆行人哉二公仙去已久衞公且谓复有传九霞空洞中语而来仆敢言萧闲住世今此身是何谓尚或见之耶施宜生谨书
