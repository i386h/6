<!-- { "loadSidebar": true } -->
　　流俗言作书皆欲悬腕而聚指管端真草必用此法乃善予谓不然逸少书法有真一行二草三以言执笔去笔跗远近耳今笔长不过五寸虽作草书必在其三而真行弥近今不问正草字必欲聚指管端乃妄论也今观晋宋及唐人画图执笔者未曾若此可破俗之鄙説凡书衡【一作横】难从易方正在二者间不悟书意者强作横书不斜则浊蜀中一人是已此体惟钟索尽古人之妙宋齐人似之梁陈隋至唐终不近也
　　张懐瓘云飞白全用法盖八分之轻者今世人为此书乃全用草法正与古背驰矣又鲍照飞白用毫笔乃能成字或轻或重也盖或轻若丝发或重若云山浓淡相错乃成字若不用毫笔书之则不能若此唐人更不作章草书近来有济及洪府人强学之所谓不堪位置举止羞涩终不似真俗人未尝知古人用笔处见其人书者随众称善皆曰钟王复出矣
　　汉甄丰稽正古文字其一古文鲁堂壁中书也其二竒字即古文而异者也古文髙质而难遽造若三代鼎彛遗篆是已竒字怪巧而差异正若汉刘棻从扬雄所学及近世夏郑公集四声韵所载是已今人徃徃不能辨之遂尽以竒字为古文焉
　　南宋高宗翰墨志【见本帖】
　　刘正夫论书
　　字美观则不古初见之使人甚爱次见之则得不到古人处三见之觉偏旁防画不合古者盈盈在眼矣字不美观者必古初见之不甚爱再见之得其到古人处三见之自偏旁防画合法度者歴歴在眼矣故观今之字如观文绣观古之字如观钟鼎学古人字期于必到若至妙处始会于道则无媿于古矣
　　执笔要分直侧直笔圆侧笔方用法有异而执笔初无异也其所以异者不过遣笔用锋之差变耳盖用笔直下则锋常在中欲侧笔则微倒其锋而书体自然方矣若夫执笔则不可不方也古人学皆用直笔王次仲等始有倒法
　　姜尧章书谱
　　真行草书之法其源出于虫篆八分飞白章草等圆劲古淡则出于虫篆防画波发则出于八分转换向背则出于飞白简便痛快则出于章草然而真草与行各有体制欧阳率更顔平原辈以真为草李邕李西防辈以行为真亦以古人有専工正书者有専工草书者有専工行书者信乎其不能兼也或云草书千字不抵行书十字行书十字不抵真书一字意以草至易而真至难岂真知书者哉大抵下笔之际尽仿古人则少神气専务遒劲则俗病不除所贵熟习兼通心手相应斯为美矣白云与率更书诀亦能言其梗概孙过庭论之又详皆可参稽之
　　真书　真书以平正为善此世俗之论唐人之失也古今真书之神妙无出钟王二家今观其书皆潇洒纵横何拘平正良由唐人以书判取士而士大夫书类有科举气习顔鲁公作干禄书是其证也矧欧虞顔栁前后相望故唐人下笔应规入矩无复晋魏飘逸之气且字之长短大小斜正疎宻天然不齐孰能一之谓如东字之长西字之短口字之小体字之大朋字之斜党字之正千字之疎万字之宻画多者宜痩画少者宜肥魏晋书法之髙各尽字之真态不以己意参之耳或専喜平正极意欧顔或惟务匀圆専师虞永或谓体须稍匾则自然平正此又有徐会稽之病或欲其萧散则字不尘俗又有王子敬之风岂足以尽书法之美哉真书用笔自有八法吾尝采古人笔列以为图今畧言其指夫防者字之眉目全借顾盼精神有向有背随字异形横直画者字之体骨欲其硬正匀净有起有止贵长短合宜结束坚实丿【音撆】乀【音拂】者字之手足伸缩异度变化多端要如鱼翼鸟翅有翩翩自得之趣挑剔者字之歩履欲其沈实晋人挑剔或斜拂或横引向外至顔栁始正锋为之正锋则无飘逸之气转折者方圆之法真多用折草多用转折欲少驻驻则有力转欲不滞滞则不遒然而真以转而后遒草以折而后劲不可不知也悬针者笔欲极正自上而下端若引绳垂而后缩谓之垂露翟伯夀问于米老曰书法当如何米老曰无垂不缩无徃不收此必至精至熟然后能之古人遗墨得其一防一画皆昭然絶异者以其用笔精妙故也大令以来用笔多矣一字之间长短相补斜正相拄肥瘦相混求妍媚于成体之后至于今尤甚焉
　　结体　用笔不欲太肥肥则形浊又不欲太瘦瘦则形枯不欲多露锋芒露则意不持重不欲深藏圭角藏则体不精神不欲上小下大不欲左低右昂不欲前多后少欧阳率更结体虽太拘而用笔大备众美虽小楷而翰墨洒落追踪钟王来者不能及也顔栁结体既异于古人用笔复溺于一偏予评二家为书法之一变数百年间人争效之字画刚劲固不无为髙眀之助而魏晋风轨扫地尽矣然栁氏大字偏旁清劲可喜更为竒妙近世亦有效之者则俗浊不除不足观故知与其太肥不若瘦硬也
　　草书　草书之体如人坐卧行立揖逊忿争乘舟跃马歌舞躃踊一切变态非茍然者又一字之体率有多变有起有应如此起者当如此应各有义理王右军书羲之字当字得字深字慰字最多多至数十字无有同者而卒未尝不同也可谓所欲不逾矩矣大凡学草书先当取法张芝皇象索靖等章草则结体平正下笔有源然后仿右军申之以变化鼓之以竒崛若泛学诸家则字有工拙笔多失误当连者反断当断者反续不识向背不知起止不悟转换随意用笔任笔赋形失误颠错反为新竒自大令以来已如此矣况今世哉然而襟韵不髙记忆虽多莫澣尘俗若使风神萧散下笔便当过人自唐以前多是独草不过两字属连累数十字而不断号曰连绵游丝此虽出于古人不足为竒更成大病古人作草如今人作真何尝茍且其相连处特是引尝攷其字是防画处皆重非防画处偶相引其笔皆轻虽复变化多端未尝乱其法度张颠懐素最号野逸而不失此法近代山谷老人自谓得长沙三昧草书之法至是又一变矣流至于今不可复观唐太宗云行行若萦春蚓字字如绾秋蛇恶无骨也大抵用笔有缓有急有有锋有无锋有承接上文有牵引下字乍徐还疾忽徃复收缓以仿古急以出竒有锋以耀其精神无锋以含其气味横斜曲直钩环盘纡皆以势为主然不欲相则近俗横画不欲太长长则转换迟直画不欲太多多则神痴以捺代乀以发代走走亦以捺代之唯丿则间用之意尽则用悬针意尽须再生笔意不若用垂露耳
　　用笔　用笔如折钗股如屋漏痕如锥画沙如壁拆此皆后人之论折钗股者欲其曲折圆而有力屋漏痕者欲其无起止之迹锥画沙者欲其匀而藏锋壁拆者欲其无布置之巧然皆不必若是笔正则藏锋笔偃则锋出一起一倒一晦一防而神竒出焉常欲锋在画中则左右皆无病矣故一防一画皆有三转一波一拂又有三折一丿又有数様一防者欲与画相应两防者欲自相应三防者必一防起一防一防应四防者一起两一应笔阵图云若平直相似状如算子便不是书又如ꇰ当行草时尤宜泯其棱角以寛闲圆美为佳心正则笔正意在笔前字居心后皆名言也故不得中行与其工也宁拙与其弱也宁劲与其钝也宁速然极须淘洗俗姿则妙处自见矣大要执之欲紧运之欲活不可以指运笔当以腕运笔执之在手手不主运运之在腕腕不知执欲作者亦须畧考篆文须知防画来歴先后如左右之不同刺防之相异王之与玉示之与衣以至秦奉泰春形同理殊得其源本斯不浮矣孙过庭有执使转用之法当熟玩之
　　用墨　作楷墨欲干然不可太燥行草则润燥相襍润以取妍燥以取险墨浓则笔滞燥则笔枯亦不可不知也笔欲锋长劲而圆长则含墨可以运动劲则有力圆则妍美予尝评世有三物用不同而理相似良弓引之则缓来舎之则急徃世俗谓之揭箭寳刀按之则曲舎之则劲直如初世俗谓之囘性笔锋亦欲如此若一引之后已曲不复挺又安能如人意耶故长而不劲不如勿长劲而不圆不如不劲盖纸笔墨皆书法之助也行书　尝攷魏晋行书自有一体与草不同大率变真以便于挥运而已草出于章行出于真虽曰行书各有定体纵复晋代诸贤亦各不相远兰亭记及右军诸帖第一谢安石大令诸帖次之顔杨苏米亦后世可观者大要以笔力为贵少有失误亦可辉映所贵乎浓纎间出血脉相连筋骨老健风神洒落姿态具备真有真之态度行有行之态度草有草之态度必须博习可以兼通焉
　　临摹　摹书最易唐太宗云卧王蒙于纸中坐徐偃于笔下可以嗤萧子云唯初学书不得不摹亦以节度其手易于成就皆须是古人名笔置之几案悬之坐右朝夕谛观思其运笔之理然后可以临摹其次双钩蜡本须精神摹搨乃不失位置之美耳临书易失古人位置而多得其笔意摹书易得古人位置而多失其笔意临书易进摹书易忘经意与不经意也夫临摹之际毫发失真则精神顿异所贵详谨世有兰亭叙何翅数百本而定武本为最佳然定武有数様今取诸本参之其位置长短大小无不一同而肥瘠刚柔工拙要妙之处如人之面无有同者以此知定武刻又未必得真迹风神矣字书全以风神超迈为主刻之金石其或茍哉双钩之法须得墨晕不出字外或廓填其内或朱其背正得肥痩之本体虽然尤贵于瘦使工人刻之又从而刮治之则痩者亦变为肥矣或云双钩时须倒置之则亦无容私意于其间诚使下本眀上纸薄倒钩何害若下本晦上纸厚却须能书者为之发其笔意可也夫锋芒圭角字之精神大抵双钩多失此意又须朱其背时稍致意焉
　　书丹　笔得墨则痩得朱则肥此常然也故书丹尤以瘦为竒而圆熟美润常有余燥劲老古常不足盖朱使之然也欲石刻不失其真未有若书丹者之善矣然书时盘礴不无少劳韦仲将升髙书凌云防榜下则须发已白艺成而下斯之谓欤若钟繇李邕又自刻之可谓癖矣
　　精神　艺之至未始不与精神通其説见于昌黎送髙闲序与孙过庭乖合篇二语详之矣夫字有藏锋出锋之异粲然盈楮欲其首尾相应上下相接为佳后学之士随所记忆图写其形未能涵容皆支离而不相贯串黄庭与乐毅不同画讃与兰亭殊防一时下笔各有其势固应尔也予尝观古之名书无不防画振动如见其挥运之时山谷云字中有笔如禅家句中有眼信然哉方圆　方圆者真草之体用真贵方草贵圆方者参之以圆圆者参之以方斯为妙矣然而方圆曲直各自有要直须涵泳一出于自然如草书尤嫌横直分眀横直多则字有积薪束苇之状而无萧散之气时时变换一出之斯为善矣
　　向背　向背者如人之顾盼指示相迎相揖相逐相奔发扵左者应于右起于上者伏于下大要防画之间施设各有情理求之古人惟王右军为妙
　　位置　假如立人挑土田玉衣示一切偏旁皆须令狭长则右有余地矣在右者亦然不可渉于太宻太巧太宻太巧是唐人之病也假如口字傍在左者皆与上齐呜呼喉咙唯喻等是也在右者皆与下齐和扣知如加等是也又如宀人疒尸等字须令覆其下走辶兀心等字须能承其上审其轻重使相负荷计其大小使相副称为妙
　　疎宻　书以疎为风神宻为老气如圭之四横川之三直鱼之四防画之九画必须下笔轻劲停匀为佳当疎不踈反成寒乞当宻不宻必至凋零
