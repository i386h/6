<!-- { "loadSidebar": true } -->
　　山色空蒙翠欲流长江清澈一天秋茅茨落日寒烟外久立行人待渡舟吴兴钱选舜举画并题
　　暝色生津树船开莫放迟白头何处客沙上立多时慈谿陈恭【乌丝四行八分书】
　　芙蓉插天金陆离白波倒影摇参差江南西风渡船小山下落日行人迟枫林遥起汉阳思茒屋久负沧洲期渔竿老我底须老归待白发归何时会稽胡惟仁
　　四山回合暝云多嫋嫋秋风吹白波犹有江头未归客荒凉落日奈愁何蛟川朱庸
　　青山植圭璧崇崖耀金紫澄江静无波明霞烂如绮归人望茒茨独立江之渚杖挈来何迟暮色已如此岂不念安居无乃天所俾薄田入几何科差殊未已懐哉鹿门翁足不履城市胡敦
　　山路幽深日易西有人持盖欲何之眼前渺秋江阔隔岸扁舟发棹迟倪可与
　　野日欲低江树寒洪涛卷风吹白菅鱼龙掀舞小舟逺行人目断东南山东南自是神仙窟紫翠含辉冻山骨璚华瑶草长防干翠羽金衣共飘忽土嚢深处开白扉溪流照席寒光微正宜八月粳稻熟岂可一防埃尘飞少待夜深风浪息五色防霞团晓色从容归去主云林歌激清防卧磐石至正二十六年冬十二月既望乌斯道题
　　江上青山如一发宛转林峦翠光滑几家茅屋未开门野渡扁舟迟明发萧萧木叶动秋飔隔江有人歌竹枝江天空阔波浪恶也应待渡来多时正如独客螺江上身作孤云心浩荡拟从双阙觐清光路梗莱不能往倪君置我白玉壶篝灯促迫题画图眼中见此三太息却忆榕闻鹧鸪　予自闽浮海为阻风还抵四明倪君有助出示此卷索予陪春草先生同赋因得以寓其意焉临安刘中
　　神仙洞府何清寒芝兰长处无茅菅灿烂烟霞隔风雨四明遥映天台山沧浪隐现潜龙窟六鳌戴空山作骨方壶员峤自相通一见心亲非倐忽朝京曽觐黄金扉双阙岧嶤云影防万里归来海风健片帆一路天南飞江梅已报春消息空翠沾衣旧山色渡头吟客待多时还坐林间苍藓石　余自京师南还航海至鄞倪君有助以秋江待渡图见示因有所感就次继善乌先生韵以见意云时至正丁未春月临沂王鲁
　　秋江已平秋叶黄有客待渡秋水长停桡切莫歌白苎白苎歌成秋露凉鸿飞防防白日晚客心茫茫愁欲断微波咫尺不可通何况精灵隔霄汉临川逸民邓宇
　　将军有名画爱之如璆琳越罗重袭象为首一展满目秋萧森羣如鸾舞霄汉无奈金碧迷寒林长江流波千顷湛澈独喜同吾心移舟数叟不足惜偶尔遇济江之浔冲闲把钓者谁子永谢尘俗忘缨簪几间茅栋隔潨坞欲与此辈来幽防戴将军竒瑛所藏钱舜举丹青索子题余见卷中前辈诸作皆遒丽新竒如金声玉应非后进窃穷櫩寸晷之功而可以比虽间有一二不快人意盖无钟离春之丑则不足以成西施之美质也洪武癸酉夏四月晦日西河池贞书
　　大江东西路南北轻舟日送劳生客汀沙薄暮风满林未渡支笻看山色山色无古今行人几来往钱公妙笔咫尺间写尽江天足幽赏青华子丹枫映江潮落早斜阳影里鳬鹥小白云飞尽碧天空江鸿一声波渺行人怅望来沙头归心如箭不少留眼前幸尔风浪静舟渡迟迟且莫愁颍川陈琳
　　大江微茫天未晓散绮余霞出云表乱山滴翠露华寒隔树人家茅屋小行人欲发待渡舟垂纶独钓矶上头感时抚卷寄遗意芦花枫叶潇潇秋昌节察伋
　　开卷羣拥金碧万木失翠凝秋色风波竞渡往来人谁似芦花钓鱼客吴山云林叟人
　　秋林日将下秋江水方深舟子不待招似识还家心鸦背见青山遥遥生夕隂浩然赋归去利济吾当任吴门龚辅
　　芙蓉花落飞红雨杨栁条疎见碧波莫谓到家天欲暮济川舟在夕阳多长洲谢表
　　刘贯道
　　刘仲贤应真像卷
　　中山刘贯道画悉宗晋唐故其于应真人物变化态度【阙】雅一展玩间恍然置身入五台国与阿罗汉对语眉睫鼻孔皆动真神笔也虽吴道子王维亦当无忝矣茂苑文嘉题
　　髙克恭
　　髙彦敬仿老米云山图并题卷【青绿】
　　青山半晴雨遥现行云底佛髻欲争妍政恐勤梳洗房山髙彦敬作于云岩精舎
　　空山兮寂歴石气蒸兮茏葱人家兮木末望鸡犬兮云中水流花谢淹冬春兮无穷江亭兮石濑霭霭兮深松山中人兮归来防长啸兮天风　彦敬尚书弄襄阳墨戯作此图沙弥老人仿招仙之辞作此赞白日寒氷手皴拆云川居士应笑我多事饶舌至正戊子正月
　　髙房山烟岭云林图
　　西村元不隔西泠未晚人家戸半扃要覔巢居新阁处试从烟雨唤樵青句曲外史张雨
　　江蓠漠漠水泠泠林下幽人户未扃熟睡不知春雨过起来云外数青徐贲次韵
　　一个茅堂何处小桥古木溪湾但见山青云白不知天上人间奕
　　漠漠层峦障晓岚参差沙树似江南眼明见此房山笔不减当年海岳庵逃虚子
　　尚书生长燕台下惯识风沙草漫野何由得见山水乡烟岭云林逺能写平时四海作宦游髙兴最爱江南秋霅溪清晓剡溪晚闲解征辔防扁舟此中谢屐曽经处半是啼鸦栖鹤树断桥旗下问农归逺寺钟边访僧去风流一没嵗未遥坐览遗迹成前朝何当徧覔画中景圣恩已许作渔樵　髙君彦敬号房山官拜尚书公画山水无不佳者未若此幅大有米家意趣静庵张别驾持此图索余拙作故赋一篇以塞请耳然余老草不工可笑旹洪武庚戌嵗三月五日渤海髙啓题
　　梅之红其色也海棠之香其韵致也画之浓深其神彩也髙尚书泼墨浓淡成山林烟云灵幻神彩飞动其上苑朱梅昌州香海棠乎真散圣安禅自能竒逸万厯丙辰小春初度日西吴汪砢玉题于自韵斋
　　丁巳春余以髙彦敬烟岭云林与赵文敏杏花书屋倪元镇翠竹乔柯王叔明铁网瑚及王元章墨梅同供一室时董宰太史过斋头见之因评房山云此幅墨气絶佳其竒爽过南宫犹唐诗之于文选也余请即题是语会诸客踵至未果后为姑溪友人赚去不惮千里追索不啻珠还合浦也砢玉记于江村
　　髙尚书秋山暮霭图并题卷
　　傍溪草舍隔林中望际云山翠几重长忆雨余闲信马轻鞭遥指两三邓文原
　　芦汀动江色山翠防云衣如何千载后再有米元晖孟頫
　　青山半晴雨色现行云底佛髻欲争妍政恐勤梳洗【房山自题】
　　三代以来推盛世九州之外有斯人君看笔底生秋色尽在潇潇楚水滨丹丘柯九思赋
　　去年弭楫香炉下烟雨漫天失图画只今见画似成痴纸上匡庐美无价晴云恋雨凝不飞芦边鴈影秋离离聨樯髙下森列槊茅屋参差纷置碁防缺处忽见树翠直下疑无路栗里先生杳莫防香山居士今何处桑落渚五老胜境常存梦寐中慿谁唤起髙八座短棹枯笻着此翁檇李李国蕃
　　晴峦掩霭云容薄逺树微茫水气秋如此江山亦竒絶若为着我钓鱼舟文志仁题
　　长江万里流滔滔风平如席静不涛老枫疎栁澹云影攲岸侧岛明秋毫红尘一防飞不到何人结屋江之臯霜清水落沙屿出芦叶瑟瑟鸿南翺一崒嵂耸峩髻俯视培塿如儿曹晴岚朝爽滴空翠树林露沐滋流膏心融造化意惨淡笔挟风雨声萧骚淋漓元气犹带湿收入万象无能逃扶舆清淑聚胸次固应独擅人间豪未容小米诧能事千古且説文昌髙世间神物不易得牙籖玉轴归时髦我来坐疲不遨展卷顿觉舒郁陶何烦蜡屐跻攀劳崦西小红防野桃郭麟孙题
　　层峦叠嶂堆青髻薄雾轻云罨疎木髙侯胸次清絶尘开卷令人观不足陈防
　　逺树含空烟羣缄积翠离离鴈外樯落日来天际髙侯丘壑心防墨悟三昩我欲傲沧洲昼长枕篷睡郭畀
　　房山髙尚书以清介絶俗之标而和同光尘之内盖千载人也僦居余杭暇日防杖携酒壶诗册坐钱塘江滨望越中诸山冈陇之起伏云烟之出没若有得于中也其政事文章之余用以作画亦以写其胸次之磊磊者欤因阅允同文学所藏着色山水一卷后有黙庵赋诗展咏永日遂记尚书公之一二并次韵黙庵诗题画上云倪瓒
　　白云孤鹤暮知还船泊钱塘看越山珍重今朝重展卷吟诗作赋北间己亥六月十八日也髙侯笔法妙天下貌得江南雨后山都是乾坤清淑气兴来移入画图间沈右
　　云山海上千里烟雨江南几村元气浑沦谁化尚书醉墨无痕辛酉嵗秋八月十有九日马治淮南春夜风兼雨空堂萧萧杂人语户曹好客无与娱故展横图慰羇旅大山矗矗如覆釡小山歴歴还聚黍人家隔岸见衡茅艇子随潮知浦溆眼昏莫辨云中树据案呼童执髙炬千里悠悠亦逺游却喜意行无险阻阖闾城中为我家俗事到门多峻拒平生惟有山水缘招我登临无不许忆昨离家始浃旬此物依然入东楚乃知髙侯画有神未让道宁与僧巨愿君从兹慎藏弆对棋宁赌淮南墅　予北上道经淮南过宿故人邵文敬公署承示房山此卷爱而题之成化十五年三月廿八日吴寛
　　春云离离浮纸肤翠攒百叠山糢糊山空云断得流水咫尺万里开江湖依然灌莽带茆屋亦复断渚迷菰蒲冈峦出没互隐见明晦隂晴日千变平生未省识匡庐玉削芙蓉正当面宛转香炉森紫烟依稀梦泽分秋练未遂扁舟梦里游酒醒独展灯前卷问谁能事夺天工前元画法推髙公已应气槩吞北苑未合胸次饶南宫南宫已矣北苑死百年惟有房山尔只今遗墨已无多前把卷重摩挲世间吮笔争么麽扫灭畦径奈尔髙公何徴明为子儋题
　　外录
　　书画舫云古今写山水者流传几及千人惟二米髙倪之迹简淡超逸至使人不可摹真竒絶也近见项氏秘藏秋山暮霭图卷幽澹自然扫尽画工蹊迳的为彦敬絶品得而藏之足可眼空一世矣何必王维李成哉
　　髙文简山村隐居图卷
　　彦敬所作山水真杜子美所谓元气淋漓者耶仁近得之可谓平生壮观也孟頫
　　大德初元九月十九日清河张渊甫贰车会髙彦敬御史于月泉精舍酒半为予作山邨隐居图顷刻而成元气淋漓天真烂漫脱去画工笔墨畦町予方栖迟尘土无山可耕展玩此图为之怅然而已南阳仇逺仁近
　　我家仇山阳昔有数椽屋误落城市间读书学干禄井枮灶烟絶况复问松菊如此五十年一出不可复髙侯丘壑胸知我志幽独为写隐居图寒溪入空谷苍崖压危构白云养乔木向来仇池梦歴歴在我目何哉草堂资政尔饭不足视吾舌尚存吾居有时卜
　　我昔游七闽百岭争嶻嶪白云涨川原深谷如积雪又游天姥岑幽磴缘曲折长林翳寒日十里行落叶转头五十年遐想正愁絶开图意忽动戃怳生内热何当驾松广分我翠一疉弁阳我所庐见谓山水穴漂零愧楸槚嵗月老薇蕨平生既遥集足痹屐齿折何当赋归田初志遂所惬懐哉复懐哉清梦绕林樾弁阳老人周宻
