<!-- { "loadSidebar": true } -->
　　菲德承休帝命新青阳闿动御昌辰庆贻虹渚嘉祥衍春满鼇山景色新镐燕颂思勤【阙】　灵韶协奏喜横陈在朝从此薰和气要使驩心万【阙】均　赐郑丞相右宋御书律诗一首序曰朕诞节再临集英锡燕其后题曰赐郑丞相识以二玺其一文曰庚戌集英杭宋殿名庚戌则淳祐十年也然宋自南迁后凡三歴庚戌此何以知之葢建炎四年绍兴元年皆无郑丞相有之者淳祐也按宋史郑清之以端平乙未拜左丞相丙申享明堂以灾异免淳祐甲辰为少保奉朝请丁未复为右丞己酉转左赐诗葢在明年春又明年封齐国公致仕越六日而卒此其证也或者不考指为徽宗诗夫当时虽有郑居中为省长然不名丞相至孝宗朝始改尚书左右仆射同中书门下平章事为左右丞相借使用古官称之集英之署不古也况诗有青阳闿动之语徽宗则以十月生旦在位二十五年亦无庚戌歳此又易辨者若宋君多能书其字画识者自能鉴之又不暇论也故此诗知为理宗锡清之无疑夫清之以旧学故致位宰辅既免倐起眷遇益加翰墨之赐史家尝载其显德谟明阁扁至于诗篇徽宗不胜纪録此特流落人间者耳然片纸挥洒官而不【阙】名即此足以见当时宠异之恩矣世之览者必将慨然于斯后二百三十七年为皇明成化丁酉歳冬十二月己酉史官吴寛书
　　沈与求
　　沈必先高秋气爽帖【行书纸本】
　　与求顿首上子明知府侍郎亲家台席高秋气爽伏惟台候胜常与求屏居里社未有昭集之期千万为国保重不宣与求顿首上子明知府侍郎亲家台席
　　胡安国
　　胡文定与信伯二帖
　　安国顿首顷在行阙奉所多教方欲再造问信已以罪行矣既渡湘水之西山居自省相望数千里无縁复通声息怀思可量去此见报伏审赐对受知【阙】寘瀛馆岂特交游之私庆也已辱书贶欣承校正多余徳履増福未期晤集切冀顺时为此道自卫不宣安国顿首信伯学士执事
　　安国再启一别三十年【阙】光既及而学未至囘省初心旦夕自愧每闻徳誉想造养之益深也信伯既亲见伊川丈人入其堂奥责任亦不轻矣使斯道遂行邪说不得汨之也直有望于君勉之安国再启
　　胡康侯稍疎奉问帖【行书纸本】
　　安国顿首稍疎奉问但企仰不忘尔辱教伏承尊履之休良用感尉郡久缺雨今日方得少雨不审治下何如劭农之仁所留意者故以奉问也安国此觕自如未有占对之日幸为人自重不宣安国再拜伯高太博尊兄阁下
　　吕颐浩
　　吕元直台眷均福帖【行书红粉牋本】
　　颐浩再拜台眷均福承奉郎权富阳县徐端义乃旧同官之弟前为富阳丞诸司尝奏乞知本县防诸使屡更易辟不成邑人颇安之幸为检防案牍再为奏乞庶惠及百里也颐浩再拜
　　李　纲
　　李伯纪近被诏书帖【行书纸本】
　　纲再拜近被御笔诏书以向条具边防利害特加见谕上恩隆厚何以克当孤危之迹去国十年间闗险阻无所不至拳拳孤忠今乃见察苐深感泣今录诏书并谢表劄子去恐不知也纲衰病日加不复堪为世用然静而谋之则有暇矣近于所寓僧舍之侧葺小圃莳花种药为经行游息之戏作上梁文及圃中十二咏輙以拜呈如得妙句为林下之光幸甚幸甚纲再拜
　　岳　飞
　　岳武穆题池州翠光亭诗
　　爱此倚栏干谁同寓目闲轻隂弄晴日秀色隠空山岛树萧骚外征帆杳霭间予虽江上老心羡白云闗岳飞刘光世
　　刘平叔即辰秋思帖【行书纸本】
　　光世咨目顿首启上知府侍郎台座即辰秋思寖肃伏惟抚字之暇神赞忠嘉台动止万福光世驻军淮右未缘詹晤伏冀惠时为国保啬前膺异拜不宣光世咨目顿首启上知府侍郎台座
　　尹　焞
　　尹和靖十帖
　　前月帖
　　焞顿首启前月特宠顾以病躯不得款奉教益为恨继辱赐书并录示定夫所撰其叔父墓铭显道书先生易传后捧领披读感愧之心有不胜言专使至承惠翰荷眷予不忘甚幸甚幸焞即此逺依庥庇诸事粗遣腰痛亦减七八不烦过虑曽宪来寓虎丘日获相见或云可居旬日车马闻欲来此遂得款聴益论未间尚冀为斯文自重恳切恳切使还专奉启起居兼谢下情不周焞顿首再拜
　　易传帖
　　录示易传差互且据焞所收本写呈乞检至更望订其是非他俟面议焞再拜
　　虎丘帖
　　焞再拜启向寓虎丘时宠顾极荷眷予之勤去秋过高隠辱馆待至厚拜别之久日益瞻仰逺承惠问获闻动静感慰兼集即日大暑伏惟尊体万福焞去年冬末来防稽凡事安集不敢有烦逺念未由拜防惟乞为斯文倍加保重以副愿望眞切谨专附手启上问不周焞顿首再拜六月二十四日谨空
　　会稽帖
　　焞再启自至防稽以退闲不脩讲人事不遇便人故久不得上问必能深察向承教论语二事今已改正或更有未定处有的便无惜贬谕朋友切磨之道废而不讲正赖吾信伯也万万留念颙望颙望贵眷各叶吉庆时暑以保爱为祝小侄墺已受恩今年三月得岳祠亦薄有禄廪侥幸侥幸亦恐知之焞再拜
　　教益帖
　　焞顿首启拜违教益两见改歳瞻仰之心与日増积仲夏谨时伏惟赞画之暇尊体万福焞守拙碌碌随分而已然则平日所闻不敢不尊衰老日甚幸未昏愦不烦过念未由拜防敢冀顺时保重前需召除以副友执之愿谨专附状起居不周焞顿首再拜信伯通守学士贤友执事五月十六日谨空
　　两收帖
　　焞再启近两收所惠教墨获闻动静感慰兼至过荷不忘甚幸甚幸常州往来冲要应接不能不少劳神用在信伯处之必不废力有暇进道否有学者来讲此道否必不倦以告也块处僻寺向风不胜驰情焞再拜　贵眷各惟上下安裕夏暑敢以保爱为请焞上问贱累特问念感愧之至焞再拜
　　久违帖
　　焞顿首拜启久违益论日増瞻仰专使至特辱贬教伏审即日按察之暇尊体万福感慰兼集焞居此幸安诸事粗遣不敢烦念虑未有拜防之期向风驰情秋暑尚炎伏乞顺时保重前需大来以副愿望下情岂胜拳拳使还谨奉状起居兼谢不周焞顿首再拜信伯通守学士友旧执事八月上澣日谨空
　　邢壻帖
　　焞再拜启邢壻以日到府中不敢草率上状小侄墺近已娶妇只此中人家老拙又且了此一事伏恐知之皆辱流问荷眷与复拜起居礼焞再拜上
　　主簿帖
　　时主簿紫芝到任未久不通问陈齐之今赴官未尝通讯否或访我存亡尽为告之焞又拜
　　贵眷帖
　　焞再拜贵眷各叶吉庆敢以保爱为祷焞上问
　　国朝崇重儒学然自布衣聘召者特为难得故侍讲侍郎尹公著作崇道王公皆伊川先生高弟又皆用布衣特召师友辉映缙绅荣之维尹公致位通显德望表表而王公立诚为己仕不求进故知之者希然不可以是判优劣也今覩尹公所遗王公尺牍一话一言必以尊所闻务讲学相期责善之诚如此则王公之为人可知已葢尝以为国家之患常由人心之偏诐而邪说暴行之肆熙丰符绍所以基靖康之祸也惟儒者则有正人心息邪说距诐行放淫辞之功焉绍兴初年惩创前辙隆儒劝学人主特有意焉尹公以经学纳诲所以格君心者微矣王公讨论史观破绍圣元符诬谤之谗慝明宣仁泰陵慈孝之本心其功亦不细凡此皆正人心之伟节也用乂厥辟绍开中兴岂偶然哉然格心之道难明而逊志之言易孚此世道消长所以相推而不已也厥后权奸秉国蛊上志贼人心天下泄泄斯道几坠幸赖乾道淳熙诸公相与扶持考其师友渊源则出于河南之门者为多信乎功不在禹下也然尹公年谱但载陈公辅之见诋而不察其反覆葢自赵忠简用朱子发范元长于资善堂时以为极天下之选朱尝乞官谢显道之子其奏疏明伊川以为实继孔孟不传之绪尹之被召命陈之除吏部郎则皆以范荐也陈首对论王安石学术之害乞数数禁切且言臣初无所知未免从事王氏学既而心知其非毎自感悔遂除司諌言又有见今被举其文学行谊实为可称而尚在逺方迟迟未来者乞下有司多方礼请已而忠简去位所以引用多罢去惟朱以上眷独在公辅复上言廷臣有私意取程某之说谓之伊川学者伪为大言谓其实继孔孟某实何人将见浅俗辟学惑乱天下伏望睿断择羣臣有为此学者皆屏絶之于是朱公亟求去上坚留之尹公亦以此辞召命有旨促赴阙陈寻除礼部侍郎既尝上意不能则又请明诏多士今次科举将安石三经义与诸儒之说并行以销去偏党愚考观至此为之嗟叹信乎任贤去邪之为不易也或者稽韩退之之言谓自古贤者常不遇不贤者比肩青紫贤者常无以自存不贤者志得意满如程门诸公宜在高位顾终身连蹇以为造物者好恶与人异余谓不然贤者之所得于造物者养其大体者也不贤者之所得于造物者养其小体者耳吾既得其良贵矣又慕人之所贵已受大又取小其可乎彼妾妇之道不能自树立而以顺为正故膏梁文绣珠翠脂粉以自宠餙而媚于人大丈夫岂慕为之哉古之得志居上位者若尧舜禹汤文武皆不敢以天下为己养菲衣恶食逺色贱货兢兢业业不敢自暇自逸凡以俭于小体而崇其大体也安富尊荣孰与焉先文定尝获讲习于著作君其曽孙仲可出示尹公帖于是三复有感而书其后帖中所谓时紫芝者善厯学先文定尝荐之谓其学问淹贯推究详宻及陈齐之名长方亦先友也宝祐歳在鹑尾小满日玉山汪慤书
　　苏　庠
　　苏后湖诗翰
　　德友近在只尺乃不相过因成小诗呈庠上
　　十日已吹梅信风絶怜未许一尊同喜君不减习主簿愧我殊非庞德公
　　德友求薝卜花栽戏作小诗代简庠上
　　问讯云萝小隠家剡藤醉墨半敧斜酒余落笔已殊絶发兴不须薝卜花　前席中席【阙】逸得非有酒余落笔之兴乎呵呵
　　门中伏候万福妻子輙拜起居之礼必恭已行否或面留告道区区之意山中虽荒索然归金坛亦便道也傥肯赐屈辱不胜至幸庠再拜
　　庠再拜上问尊夫人共惟寿体益康宁门中上下均休老媳妇辈敢拜起居山中有委万万疏示庠再拜
　　跋周德友所藏养直帖
　　李将军之霸陵见呵于醉尉陈拾遗居射洪毕命于暴宰吏之能辱人也如此澹台子羽不至言游之室闵仲叔以口腹累安邑委而去之士之重所就也如此后湖苏公隠丹徒五召不起其于世何如也周君德友亲主县簿愿从之游文书往来委曲如琐求诸古人未易一二也
　　见松而知柏问兰而识蕙臭味不殊耳仆从德友丈游尚未款观后湖之所称道令人意倾也绍兴庚辰人日建安徐诩书
　　后湖先生仙去已久残章坠藁不为六丁取去流落世间者尚或有之未有若吾德友所藏如是之多也先生少不就举老不就征葢神仙中人非世之所能羁绁者故语带烟霞嚼松风非食烟火人所能到此尤可宝也见德友说未经散亡时其家所得词与诗与尺牍堆案盈箱迁徙十亡八九则不为世之所见何以宝而藏之者又不可胜计也伏读钦叹久之绍兴庚辰汝隂李寿臣书
　　米元章在仪真时谒贵人于舟中见右军王略帖求以他画易之贵人不可元章因大呼据舷欲坠贵人大惊遽以与之后湖先生高风素节照映天壤字画高妙奕奕有晋人风气先生下世二十余年矣文章翰墨散落士大夫家独松峦居士所得尺牍甚富笔势俯仰如见其与之抵掌谈笑也叹爱之余且祝松峦谨藏之有好奇如米老者松峦得无情也邪宋黻题
