<!-- { "loadSidebar": true } -->
　　魏正始中务谈胜及晋渡江尤宗佛理故郭景纯始合道家之言而韵之孙兴公许度辈转相祖尚又加以三世之辞而诗骚之体尽矣今山隂修禊诸贤诗体正尔然皆寄尚萧逺轶迹尘外使人怀想殊深顷见晋人一帖云三日临水诗文既佳兴趣髙览之增诸怀年少作各各有心正谓此诗也是时预集者四十有一人今诗存者二十六人而已此卷唐谏议大夫栁公权书故自不凡当为希世珍藏也政和元年十一月戊寅承议郎行校书省校书郎臣黄伯思拜观
　　时明昌二年七月四日宋适题
　　嵗壬戌夏四月六日淡游老人王曼庆题于潜玉堂
　　永和一叙笔神絶遗刻居然走千古兴公文是掷地声安石诗为碎金谱羣贤尔时气争王那应零落同尘土绢素风神出毫鸷栁家新様畴能睹锋距能登由也堂委蛇耻效邯郸歩呜呼开元已逺骨格变诚悬亦是书中虎不辞倾槖为买将欲傍墨池追定武君不见鲁男子硁硁可畏哉自云善学君之祖　自禊叙出右军笔玉匣兰亭龙孙定武外石刻何啻百千本而孙兴公文及诸贤诗寥寥无传者独栁诚悬少师尝一録之见宣和书谱栁法遒媚劲健与顔司徒嫓美书家谓惊鸿避弋饥鹰下鞲不足喻其鸷急去山隂室虽逺大要能师神而离迹者也余从顾氏骤见之怳然若未识久看愈妙因省一嵗俸获之仍为歌志于后吴郡王世贞谨书
　　此书乍看之亦似有一二俗笔而久之则俗者入眼作妩矣殆似髭圣之视羊鼻翁也锋劲处真纯钩铎矟游丝细笔亦似铁铸中间一二行小楷以无意发之絶得晋人心印耳跋尾杨少师有书名乃不能佳宋适无书名乃致佳亦不可晓也沧浪莆田海岳无垢及长睿校书宋之谙八法者皆有跋淡游老人王曼庆庭筠子也明昌金昌宗年号然则此卷葢入北矣万厯改元初秋书于九江道中舟行如畵世贞
　　栁少师书兴公后序及诸贤诗而不书禊帖政自不敢与逸少抗衡耳然此书每于险中生态枮润纎浓掩映相发岂后世所能髣髴者耶夫以晋人霏霏屑之谈又得公书遂成兼美譬诸燕赵絶代快歌阳阿使人心愉目摄不能自制耳甲戌仲秋之望云间莫是龙观于长安客舎因识年月
　　栁诚悬书禊帖后诗序
　　古人以水喻性有旨哉非以其渟之则清淆之则浊耶故振辔于朝市则充屈之心生闲歩于林野则寥落之意兴仰瞻羲唐邈然逺矣近咏台尚顾探增怀聊于暧昧之中期乎莹拂之道暮春之始禊于南涧之濵髙岭千寻长湖万顷乃借芳草鉴清流览卉物观鱼鸟具类同荣资生咸畅于是和以醇醪齐以逹观快然兀矣焉复觉鹏鷃二物哉耀灵促辔急景西迈乐与时去悲亦乗之往复推移新故相换今日之迹明复陈矣原诗人之致兴谅咏歌之有由　文多不载大畧如此诸诗亦裁而缀之如前四言五言焉
　　栁诚悬书隂符经【原文见呉通微帖】
　　外録
　　广川书跋书隂符经序云栁诚悬书至此极矣然人之好尚亦难齐李西台爱栁尊师志欧阳公爱髙重碑惟君谟独喜此序谓善藏笔锋自是书家所共恐不能尽妙处观其平时论曰尖如锥捺如凿不得出只得郤文宗问之曰凡缚笔头极紧一毛出即不堪用然藏锋在得笔意非极工于笔亦不能也宜公权戒此
　　栁谏议书苏夫人墓志【原文不録】
　　近世注杜诗者数十家无一字一义可取葢欲注杜诗湏去少陵地位不大逺乃可下语不然则勿注可也今诸家徒欲以口耳之学揣摩得之可乎书家以钟王为宗亦湏升钟王之堂乃可置论耳迩来书法中絶求栁诚悬辈尚不可得书其可遽论哉然予为此言非独触人亦不善自为地矣览者当粲然一笑也嘉定元年四月己酉陆游书
　　韩　偓
　　韩致尧手简十一帖
　　昨日帖
　　昨日奉示及不任悚荷偓以风毒脚气发动今日亦不任入谒彼此抱病徒切咏思出得且以相面为意幸甚幸甚谨状八月二日偓状　某所闻甚不恒勿惜示及
　　今日帖
　　偓今日哀廹情地旦夕难胜况又孤侄已下兼与小男等四处分散中夜往往惊呌便逹晓号咽衰迈之年不自堪忍计申令闻此寃恸必赐轸念不更滞留亦望眷私委曲见为仰托仰托小版计日夕相见诸郎君学问当进自此分飞未知何时复遂拜见言及此黯然乆之珍重珍重谨状偓状　辅家笔可以赐及十数管否
　　持惠帖
　　持惠粉药无非济安不任佩荷之至杨氏方写了竟未勘毕既承切要徐送的何故又忽急徴此方也本欲来拜谒见取药方或虑无暇接客以俟别日香粉合复并裹半袜复并元朴杨氏方复子伏奉抚偓热躁甚曲不成字此信偓状　右红花复子共三个廿日王信之行更俟面覆
　　虵药帖
　　虵药神效已显验紫微下小悉儿必逹中毒虵垂不济入口便拔特谢谨疏乞不容易与人必恐所言诠处切托切托不是恶心壮葢名方神药自古皆禁妄传缩水法亦乞不泄见有人相尤竟未见他非试验不敢发大道无事且下访何太疎徐所不会恡十二日偓状　眷忆诸郎君言极
　　闷甚帖
　　闷甚欲畧出人马若闲伏愿一借若可允遂稍早令来免冲甚热茍或有幸他使亦乞在赐斯处谨状廿一日偓状
　　灯下状曲不成字
　　旬日帖
　　旬日前所谘启乞一书与建州为右司李郎中径过希稍延接况承舎人亦与正郎旧知闻必切于施分今晩有的的人去若可践言速乞封示幸甚幸甚偓虽承建州八座眷私自是旅客难于托人伏惟昭察谨状十月十五日偓状
　　杨学士帖
　　杨学士兄弟来此消梨子两日前已寻得花时伏望铨拔谨状十四日偓状
　　今可帖
　　今可若不他出可以畧借人马否先冀到宅兼别行一两处人事脱或有所拘牵即乞不垂形迹以俟后期伏惟昭察谨状六月廿七日早偓状
　　前者帖
　　前者三贤米戏共输弟罗吾弟主办偓偶先掷五只深觉岿然幸有输右省长行三镮辄欲助成一味适舎人传语来使今谨送上所以在前状中不言今特脩此伏惟昭察谨状廿六日偓状　乏楮甚小间甚欲拜侍且是怕恼乱此会不知何时定为之
　　眷私帖
　　眷私借及女使衣服不任悚荷来早令入州人马必希践言泉州书谨封纳书中亦説他皆谘托必望周而述之幸甚谨状九月偓状
　　忧眷帖
　　忧眷借及米贰硕不任济荷钝拙无谋惟挠知与不胜愧赧之至即冀拜谒定冀面述谨状廿二日偓状眷忆明珠
　　余观韩致尧出内庭后诗忠义感激诗语亦清壮超一时体律未尝不叹赏也今观十一帖字字笔到乱离中借衣乞米真复可怜嘱李右司状情至曲折可喜元祐元年十月己亥黄庭坚
　　温陵人韩奕出其祖致尧诗稿数十篇字正类此元祐丁夘九月望呉兴天圣院竹轩林希题同观者九人王公约莫士先姚舜谐李询呉景渊盛师仲鲁百能莫砥
　　尝见韩书乃为诗数十章其优游不及此也丙辰五月十四日西阁观长乐冲元题
　　韩偓借米与鲁公乞米何异哉蒋之竒頴叔题元祐五年三月十四日孙元忠王扬休朱世美观于太学北斋
　　与人简牍事尽则言止至唐末尚然元祐庚午三月
　　丙子绣江李格非题
　　蓟丘李衎拜观
　　右韩偓手书绍兴九年四月七日臣米友仁恭览审定
　　每爱欧阳询紧结无比伦不意韩公手雍容解写真紫山
　　旧闻韩偓有香奁集意其为人才情风调而已今观此心画与其简中所及亦骨鲠之人是可尚也至元辛夘夏六月戊寅因之江西拜别吾友清臣侍御于真阳获观滏阳马昫题
　　唐韩致尧手简十一帖计其嵗月四百余年矣观古人率尔而作八法具备今人虽尽思为书不能到也中有杨学士一帖简斋慕其姓职相同因以市之为拾袭之藏暇日出示命识其后云延祐丙辰冬十月既望后三日张仲寿题于有何不可之阁
　　崇祯辛巳留观此卷于韵石斋五日玉水记
　　无名氏
　　唐人书阮歩兵诗卷【原文不録】
　　外録
　　书畵舫云京师曹氏家藏阮歩兵集一卷唐人所书与世传本多异今犹记其一篇云放【世本作于】心怀寸隂羲和【世本作阳】将欲防挥袂抚长剑仰观浮云行【世本作征】云间有立鹄【世本作鹤】抗首【世本作志】扬哀声一飞冲青天疆【世本作旷】世不再鸣安【世本作岂】与鹑鷃徒【世本作游】翩翩【世本作迁】戏中庭古书转録转譌类如此
　　唐人临十七帖卷【原文不録】
　　此唐人书无疑得子昻补完遂成全物当与蘓子美补怀素自叙同一珍袐视朱繇为道者异矣邓文原
　　临书如九方皋相马遗其骊黄笔意洞逹妙在转折若拘然位置不复有神韵矣唐临十七帖较阁本多异此卷纸品墨色真数百年物宋惟苏才翁米襄阳得此妙解能书者必能深辨袁桷
　　观补者之难能则知临者之不可及观临者之不可及则想像所临者如飞仙神龙之不可测矣桷又题
　　此特唐人所模搨其笔意沈着已如此不可及况真迹耶杨载
　　松雪补书固不逮唐人然风气自可相较恨不及见青李来禽真迹与此临本又当何如耳张雨松雪翁负书名于当世然八法回斡之际真不媿古人观唐人所模帖不完处数行但神采沈着处知公不逮古人多矣观者粲然奚待赘述虽然渡江以来二百余载鲜能与公竝驾者后此以往又未审孰能继之临风慨叹陆行直
　　右唐模王右军司州等三帖用笔沈着转折圆熟自欧阳法中来至其妙处从容中道诚书家所不可无也呉兴赵翰林补其不足前人已评之故不论平原陆友仁好论书座中见此帖谓杨汉公所临良是柯九思
　　呉兴赵文敏公以书法称雄一世观其手补唐人所临右军司州瞻近汉时三阙帖殆如叔敖优孟虽神采无渺茫之殊见者当未易辨也项炯右十七帖真唐人所临本沈着清劲葢未易得间缺数行而呉兴赵松雪补之好事所收阙其三帖自诸从竝数有问至不信具告于是博采之而三帖复得于戴氏厚甫之家宛然为完卷此岂偶然也哉神物离合固自有时不翅干将之与莫邪也邵君文伯好古博雅一旦得其全于购求分散之余足以知其嗜好之笃幸寳藏之蒋堂
　　唐临十七帖并邓文原以下九跋在长洲李氏某尝敬阅时乙未嵗嘉平八日也张丑
　　外録
　　山谷云十七帖者必多临本永禅师及虞世南褚庭诲临写皆不甚逺故世有数本皆不同此帖全是庭诲笔意如扬雄蜀都以下似拙工写真但神痴耳
　　广川书跋载董逌书十七帖云逸少自谓吾书比钟繇当抗衡比张芝草犹当鴈行后世论者或异其説至唐然后无异词信谓其书定出钟张右而来者不复有议庾肩吾以芝为工夫第一谓繇天然第一而逸少工夫不及张天然过之天然不及钟工夫过之然尝考之芝临池学书池水尽墨繇卧画穿被于工夫至尽不可谓后于逸少也今观其书卓荦天成者葢逸少所能其谓积学而至者恐不得笔力妙处观十七帖者当以是求之米襄阳志林云唐模右军四帖一幅有里鲊字薛道袓所收命为裹鲊帖两幅是冷金硬黄一幅是楮薄纸右军暮年更妙帖也薛以刻石因赞其后曰右军为书暮年更妙裹鲊既出众帖咸少葢其暮年纵心所造开元珍藏洪文秘奥崇嗣与钦鉴赏同好龙凤腾仪日星垂耀陈雷不嗣隠如雾豹清閟于归是则是效所谓唐模四帖裹鲊之外则安善道意服食三帖
　　释怀仁
　　怀仁习王圣教序
