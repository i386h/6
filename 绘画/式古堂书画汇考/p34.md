<!-- { "loadSidebar": true } -->
　　右唐中书令河南公褚遂良字登善临晋右将军王羲之兰亭宴集序本朝丞相王文惠公故物辛未岁见于晁美叔斋云借于公孙辛巳岁购于公孙巘黄绢幅至欣字合缝用证摹刻僧字果徐僧权合缝书也虽临王书全是褚法其状若岧岧竒峯之峻英英秾秀之华翩翩自得如飞举之仙爽爽孤鶱类逸羣之鹤蕙若振和风之丽雾露擢秋榦之鲜萧萧庆云之暎霄矫矫龙章之动彩九奏万舞鹓鹭充庭锵玉鸣珰窈窕合度宜其拜章帝所留赏羣仙也至于永和字全其雅韵九觞字备着其真标浪字无异于书名由字益彰其楷则若夫临仿莫称于薛魏赏别不闻于欧虞信百代之秀规一时之清鉴也壬午八月廿六日宝晋斋舫手装襄阳米芾审定真迹秘玩【系搨本未字原注】
　　右褚河南所摹与丙袠第三同但工有巧拙逺过前本尔【宋丞相游景仁墨迹行楷书隔水纸本】
　　宋搨定武不损本【王鲁斋藏】
　　永和九年【至】有感于斯文
　　兰亭脩禊序右军之神笔也所谓遒劲圆健已备其美七传而至智永其徒辨才尤秘藏如防头目越二百六七十年而唐太宗以术取之未几殉于昭陵而真迹亡矣唐初善书者多临摹不止一家惟欧阳率更为逼真勒石禁中后晋时契丹举归流落于定武此所以定武本独贵重于天下本朝庆歴中碑出民间欧阳集古所见已四五本乃以定武为别本盖亦未深考也其后米南宫所得褚河南临本耳自熙宁后薛师正父子别刻二本以易元碑于湍流带左天劖损一二笔为识行于世者往往别刻本故定武真本亦不多见南渡以来纷纷翻刻几千石矣讹以传讹仅同儿戏每窃哂之宝祐丙辰仲夏将晦内兄潘伯逺之子出乃父遗训以家传数碑授予属以后事而黙成所寳兰亭叙亦在其中予且悲且惧质田以承命久而玩之实熙宁以前定武本也何以证之字有率更体而所劖五字尚可见也诸家所识精笔俨然在目千石辟易莫敢仰视如皓月中天而万纬沉晖如祥鸾览徳而羣飞敛异自可独步东南也方宣和绍兴间【阙】马南驰中原俶扰士大夫宜未暇留神于翰墨题识于后者犹二十余人多一时名公卿也岂非懐古伤今而卒付之无言乎最后范太史冲一跋微露其机寓感慨之深意真足以瘖晋室羣贤之舌而夺之气后之来者宜不复可措手矣惜乎元祐诸君子之故迹脱落不存自是息影形百二十余年而归于予以予无所嗜好一朝而得北方盛时之名刻传黙成衣鉢之余玩亦异事也暇日摩挲展观对诸贤姓名肃然起敬岂特感世之废兴而是物托诸人者已不胜其可叹未知后之视今复何如也因题其颠末于后云金华鲁斋王栢
　　定武禊帖五字未损本
　　永和九年【至】有感于斯文
　　兰亭叙出定武者凡三本其一宋景文帅是邦实庆厯之嵗得于李学究所谓玉石本传为陈僧法极字智永所橅逮薛师正来牧其子绍彭刋本易去宣和中绍彭之弟嗣昌帅长安有防取石置睿思殿尝以墨本分赐近臣即此本也其二绍彭所橅有锋锷字差大亦乱真往往目为旧本也其三脩城得于役夫自崇山字冲上下断颇瘦劲后归章伯可之尊伯可尝题后云岐阳石鼔俱载以北宋元功顷从使【阙】闻在所谓中京者因并记之今观右文所藏真第一本宜保持淳熈十三年六月八日古北平荣芑跋
　　桑世昌泽卿兰亭考定武禊叙李学究殁于妓家时定帅宋景文以入官库此真本也名玉石本薛师正帅定武其子绍彭别刻置公寝师正数日乃悟曰颇瘦此瘦本也绍彭又刻肥本遂缺真本湍流带映天五字易之以归谓之公库本真本则名五字损本公库本宣和中入内府绎曾见定武多矣唯鲜于伯机郎中赵子昻学士二家本叙字波脚作螳螂肚形赵本墨色颇晦鲜于本胶矾得所最为精妙欣字脚作九转折余所见皆肥瘦本耳侍御王公得此真玉石本有绍兴希世印淳熈荣芑跋右丞东平性斋马公乔饶州仲山校书井西王公之子庆皆今代絶识印志唯谨此本由防稽王脩竹监簿所入东平王朋益廉访家今归侍御王公矣禊序百世竒宝凡归三王皆钜人青氊所还岂偶然哉叙字波脚与鲜于赵氏本正同而五字未缺尤为可贵至元六年后庚辰陈绎曾书防稽晋名山中有千世宝所以临池波歴歴照穹昊流传长安道老僧惕如昭陵云雾深玉匣失所保周成顾命篇垂戈列经诰至今天下人欲观何由讨幸然定武石难容以智造宋家几播迁惜哉迹如扫眼眀偶相遇精神更美好五字未曾缺才出绍彭早黄庭亦不存瘗鹤殊渺渺摩挲忆真者须髪空自皓王士熙
　　平生右军书固自歴代宝永和脩禊事醉笔落晴昊粉蜡冰一方兰膏玉万茧纸化飞埃摹搨贻永保相传金锡帖贵比漆书诰多事桑泽卿雌黄费探讨巧偷竟沈沦肥瘦异镌造化身遂千亿浊俗不可扫昭代二王家玉匣尚精好东山贤相君购之苦不蚤宝气白虹蜿逸思青云渺想像清閟堂玉石光皓皓门下士陈绎曾
　　外录
　　六砚斋笔记云定武禊帖余见程季白所藏一本与余所购可称双璧今又获覩一本云是五字未镵损本笔意亦在而墨色稍昏或炫饰无知者过于礲治令糜烂以示旧而反益其疾耳诸跋亦可采以参互评也
　　定武兰亭五字不损本
　　永和九年【至】有感于斯文
　　熙宁丁巳十一月廿一日寅亮存存斋同览元丰二年己未元日贯通
　　彭惠迪张观国米芾元章同观
　　寅亮勤中孟坚冲道信国同观元祐丙寅三月十六日鄞崇法院
　　定武禊帖凡阅五本矣余皆曾模今观此卷当居诸本之右下笔临冩自能知之必以余言为不妄也时皇元大徳乙巳岁嘉平望前三日畴斋题于自怡轩
　　阅三年重模时清明前五日也畴斋
　　至大己酉十一月廿二日再观因对临一本赠月江学士时年五十八歳矣不知自此后当冩几百本散落人间也
　　右军书传世者兰亭为第一兰亭刻本唯定武为第一然柯条枝叶蔓延而未巳求其自本自根为定武真刻者余生六十有四又南北往来行几万里仅见两三本耳一在叔固丞相宅即族兄子固所藏一在家弟房近自吴兴携来都下见与一在谭崇文许三本皆无小异余所得苦为螙所损叔固者因水渰糜溃字画小昏唯谭公所藏纸墨完整神明焕然当为三本之甲云延祐四年岁在丁巳十月廿四日谭公擕此过余大都咸宜坊寓舍因书其后吴兴赵孟頫子昻同观者巴西邓文原善之家弟孟吁子俊云间王一初
　　后学刘致拜手观
　　肃观此本殆犹游鱼弄新姿老鹤铩晴翮精神具足飘摇于纸墨之外见者鼔舞如见右军于茂林脩竹间也会稽袁桷书
　　至治改元正月快雪时晴与贡待制奎同观元明善谨记
　　至顺癸酉六月廿六日崔御史濬尹郎中彬同观岳至记
　　麒麟鳯凰不常有于世然识不识者皆知为祥禽瑞兽何哉岂以其不常有于世而然耶兰亭真迹自入昭陵士之愿见者已不啻乎麒麟鳯凰之不常有于世矣京师唯谭昭文公所藏定武刻本众称最善兹由叔父崇文公假至斋馆捧玩弥日嗟哉神物希世所有谨识嵗月以归至治元年三月既望番阳吴善跋
　　兰亭真迹入昭陵后为温韬所发不知散落何所次则唐名公欧褚冯赵诸葛所临者至今间有一二亦不多见也惟定武所刻好事之家时得见之观月江学士所收本当为余平生所见者之冠精神完备墨色如新而湍流带右天五字不损诚为竒帖昔人谓仰之针眼殊之蟹列之丁形是三者皆可以人力为茍得右军笔意虽无此三者不害其为善模冩矣山谷云此帖无一字一笔不可人意或肥瘦失真亦自成妍要各存之以心会其妙处此真能观书者也余于此帖十年间四临摹矣每一书而人加老尚恨书法未能超诣古人妙处加我数年期于増进必有可观者焉延祐改元防三月晦前二日钱唐张仲夀敬题于自怡轩阅十年再观前后凡五题也自乙巳初观至今一十九年矣余今行年七十二嵗继此又不知当几观乎至治癸亥嵗三月望日畴斋张仲夀敬题五字不损本定武兰亭叙一卷元初藏谭崇文许有寅亮元章等题名张仲夀赵孟頫袁桷诸贤跋尾相传欧阳率更所橅墨花满面真希世之宝也张丑
　　定武兰亭薛师正正本【五字不损防字全存少剥】
　　永和九年【至】有感于斯文　　　　　　　　甲【卷前编号】兰亭自出昭陵摹搨日广愈逺而愈失真矣予后先购得数十刻皆定武嫡不失右军笔意者暇日手自讐校排沙简金仅存十种昔宋理宗有兰亭百十七本陶九成载之辍耕录诧为希有然优劣竝存予此十本皆精妙絶伦不几于敌国富矣为之一笑延陵王肯堂跋
　　宋搨刘贵妃并内侍张延礼兰亭合卷【宋折裱】
　　永和九年【至】有感于斯文【墨搨缩本小字】
　　右高庙时刘贵妃所书【宋丞相游景仁楷书题】
　　永和九年【至】有感于斯文　丙子孟夏瘿翁【墨搨缩本小字】
　　嘉定辛巳脩禊日弟延庆【榻本】
　　右嘉定间内侍张延礼所书已上三本其人品不同字大小亦不同然俱为善学兰亭者【宋丞相游景仁墨迹楷书题】
　　宋搨兰亭卷【宋折裱临江王摹本】
　　永和九年【至】有感于斯文【搨本】
　　右庆元间临江王沇过果山爱镌工得用笔意以其所藏善本刻之载石而归分遗先忠公此本【宋丞相游景仁墨迹行揩隔水纸本】
　　定武石刻亡于南迁道中此系宋宁宗庆元时临江王重摹即临定武旧本后有定武小印其验也五字未损与今之监本相似近代以来未易多得者弟机顿首【行书纸本装后】
　　定武五字损本兰亭僧茂宗作图合本
　　永和九年【至】有感于斯文
　　绍兴壬戌正月晦日观于三衢之传舍傅朋绍兴三十年十月丁巳孙觌揽折桂堂
　　兰亭已矣而定武旧本帖犹得于今见之是石之夀固永于人而纸之夀又永于石也泰定丙寅暮春之初观于防稽寓舍不胜斯文之感嘉兴后学俞镇
　　余见兰亭石刻多矣如此本殊不易得世以笔墨肥瘦论者是殆得其形似耳邓文原
　　世传兰亭石刻甚多如月印千江在处可爱桑世昌考之备矣此卷五字劖损本纸精墨妙又有僧隆茂宗所画肃翼赚兰亭图于后诚为佳玩至顺四年十月柯九思跋
　　禊帖一卷吴故家物収藏有绪后有吴傅朋孙仲益跋语当绍兴时定武石毁未久已为人所传玩况二百余年之后哉是可宝也安阳韩性
　　世传兰亭刻石惟定武本为妙然古今议者不一故有聚讼之説桑世昌兰亭考十卷最为详博然不若姜白石所着简明可诵大意谓真迹隐临本行世临本少石本行世石本杂定武本行世然但言其自出耳未尝及其真赝也惟齐东野语载姜白石所书偏傍考谓持此可以观天下之兰亭矣其所论凡十有五处余平生阅兰亭不下百本求其合于此者盖少近从华中甫观此乃镵损五字本非但刻搨之工而纸墨亦异以白石所论偏傍较之往往相合诚近时所少也其后跋者七人而邓文肃善之柯奎章敬仲皆极口称之二公书家者流而柯尤号博雅其言如此余又何容赘一辞哉嘉靖十一年六月廿又七日衡山文征明识
　　外录
