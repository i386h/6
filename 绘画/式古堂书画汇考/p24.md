<!-- { "loadSidebar": true } -->
　　无锡唐氏有双钩右军十七帖有精彩钱唐僧了性収一卷楮纸一同唐坰家有一卷是钱氏物纸白唐氏又収碧绫黄庭经云是褚遂良书非也上有江南李重光清辉二字小印云是丁晋公家族人所质钱氏所収浩博帖云臣节分严外无典掌之所故不簿上而诸位咸有法书临搨甚多常州使君景湛房下往往为人购去薛绍彭収肃宗千文字也上皆有希圣字印忠孝之家圆钱印钱氏书堂印钱勰房下有史孝山出师颂题作萧子云亦竒古又有写白乐天诗一首是唐人书亦秀润天气殊未佳颜鲁公帖绿枣花绫是唐人勾填圏深墨浅夫金玉为器毁之则再作何代无工字使其身在再写则未必复工盖天真自然不可预想想字形大不为笃论人人若问此中妙懐素自言初不知却是造妙语既再作不可复得搨而藏诸何陋之有
　　王诜每余到都下邀过其第即大出书帖索余临学因柜中翻索书画见余所临王子敬鵞羣帖染古色麻纸满目皴纹锦囊玉轴装剪他书上跋连于其后又以临虞帖装染使公卿跋余适见大笑王就手夺去谅其他尚多未出示又余少时使一苏州背匠之子吕彦直今在三舘为胥王诜尝留门下使双钩书帖又尝见摹黄庭经一巻上用所刻勾徳元图书记乃余验破者刘原父収周鼎篆一器百字刻迹焕然所谓金石刻文与上古书相表里字法有鸟迹自然之状
　　李公麟収购亦多余皆尝赏阅如楚钟刻字则端逸远高秦篆方可冠古今法书之首
　　襄阳鉴収法书
　　余白首収晋帖止得谢安一帖开元建中御府物右军二帖贞观御府物子敬一帖有褚遂良题印又有丞相王铎家印记
　　晋右军官舍尚书二帖【见右军二帖跋】
　　刘泾于杨杰处得贞观御府内史官奴帖余以十七帖以下诸物易归余家先于唐坰处得右军尚书帖云得于僧清道亦有贞观印印文遂复合仍带原截纸痕一条故一物也林希见余家此轴叹云秘府所有殆不过是尝见阁下一巻贞观字印相去五寸许不相连若真印印则四枚理无平均若伪雕必只一钮用皆齐一也余闻之愠甚懒展阅愠极试取视之左右上下无一相当者疾呼林过与语所以公击节曰公此书愈妙也方是时刘泾不信世有晋帖后十五年始得子鸾字帖云是右军余云恐陈子鸾未经余目后薛绍彭亦云六朝书
　　王羲之破羌帖【见破羌帖跋】
　　快雪时晴帖【见右军本帖跋】
　　王献之十二月帖【见子敬本帖外录】
　　李氏衞帖云衞稽首和南近奉勅写急就章遂不得与师书耳但衞不能拔赏随世所学规摹钟繇遂多歴年二十着诗论草隷通解不敢上呈衞有一弟子王逸少甚能学衞真书咄咄逼人笔势洞精字体遒师可诣晋尚书馆书耳仰凭至鉴大不可言弟子李氏衞和南此帖比今阁帖字亦多亦其所撰也次无名帖次郄超帖亦摹入阁帖中次陆机衞恒帖衞亦模入阁帖也后余以画易于刘泾分前四幅与李錞皆贞观间一种伪好物
　　乐毅论智永跋云梁世摹出天下珍之其间书误两字遂以雌黄治定然后用笔今世无此改误两字本流传余于杭州天竺僧处得一本上有改误两字又不阙唐讳是梁本也
　　苏耆家兰亭三本一是参政苏易简题赞第二本在苏舜元房上有易简子耆天圣嵗跋范文正王尧臣参政跋云才翁东斋书尝尽览焉苏洎才翁子也与余友善以王维雪景六幅李主翎毛一幅徐熙梨花大折枝易得之毫髪备尽少长字世传众本皆不及长字其中二笔相近末后捺笔钩回笔锋直至起笔处懐字内折笔抹笔皆转侧褊而见锋暂字内斤字足字转笔贼毫随之于斫笔处贼毫直出其中世之摹本未尝有也此定是冯承素汤普彻韩道政赵模诸葛正之流搨赐王公者碾花真玉轴紫锦装背在苏氏舜元房题为褚遂良摹余跋曰乐毅论正书第一此乃行书第一也观其改误字多率意为之有褚体余皆尽妙此书下真迹一等非深知书者未易道也第三本唐粉蜡纸摹在舜钦房第二本所论数字精妙处此本咸不及然固在第一本上也是其族人沂模盖第二本毫髪不差世当有十余本一绢本在蒋长源处一纸本在其子之文处是舜钦本一本归余家一本在之文处
　　米姓秘玩天下兰亭法书第一【见褚摹兰亭帖】
　　宗室叔盎収兰亭遂不及吾家本在舜钦本上因重背易其后背纸遂乏精彩然在都门最为佳本王巩见求余家印本曰此汤普彻所摹与赠王诜家本一同今甚思之欲得此以自解尔钱唐闗景仁収唐石本兰亭佳于定本不及余家板本也
　　泗州南山杜氏父为尚书郎家世杜陵人収唐刻本兰亭与吾家所収不差有锋势笔活余得之以其本刻板囘视定本及近世妄刻之本异也此书不亡于后世者赖存此本遇好事者见求即与一本不可再得世谓之三米兰亭
　　羲之玉润帖是唐人冷金纸上双钩摹连在稚恭帖后字大小一如兰亭想其真迹甚妙
　　智永临右军五阽获于吴郡末云度忽踵至可忧虑疾自恐难耳史称度服臣胜实莫知所终此可鉴也因托薛绍彭书考妣防稽公襄阳丹阳二大夫人告防为润笔薛以书画还徃出处必同每以鉴定相高得失评较
　　宗室令穰収欧阳询三轴第一轴苏彦语箴次幅故事两段有开元缝印翰林之印李林甫等臣跋及知书楼官名字末后唐贼蒋元晖题宣徽两院使印余以智永三行帖陆柬之头陀寺碑一幅易得语箴第二轴草帖五纸第三轴行书故事皆有开元姚宋印跋草帖乃暮年书精彩动人行书少时书也
　　唐陆柬之书头陀寺帖【见柬之本帖外录】
　　李邕胜和帖余以六朝画古贤韩马银博山金华洞天石古鼎复忘记数物易得于吕公孺孙端问处余尝以碧牋临李三帖与真无异吕携去装褫矣
　　朱巨川告颜书其孙灌园屡持入秀州崇徳邑中不用为防余以金梭易之又一告类徐浩书在邑人王衷处亦巨川告也刘泾得余颜告背纸上有五分墨至今装为秘玩然如徐告粗有徐法耳王诜与余厚善爱之笃一日见语曰固愿得之遂以韩马易去寻于刘泾处换一石也此书至今在王诜处
　　杨凝式类颜鲁公争坐位帖秘阁校理苏澥家有三帖第一白麻纸曰景度上大仙第二第三字小与薛绍彭家所藏正书相似余三次易得后以第一易与王诜第二易与刘泾余家今収楮纸上诗云春来冰未泮冬至雪初晴为报方袍客丰年瑞已成王以画易于赵叔盎元章所収尚有王右军初月帖大令中秋帖陶隐居朱阳帖司空图赠广歌吴融博士歌欧阳询度尚庾亮二帖张长史秋深帖懐素去夏帖
　　关蔚宗有褚河南所橅虞永兴枕卧帖落笔精微仅如丝髪既存骨气复有精神米见而爱之崇宁间遇其子长源于京口时蔚宗已下世米从长源求此帖长源靳之曰惟得公陆探微师子乃可从之长源复靳曰此画不足以当此帖更得公案上盈尺硃砂乃可又从之长源又靳之曰细思二物皆有愧于虞帖非得公头不可乃移书曰顷在杨州蔚宗待我甚厚示以此帖追想笔法写一通去较其所藏妙若刻楮不复能辨
　　米尝以九物换刘季孙藏子敬帖不获其意歉然张芸孙作诗云请君出竒帖与此九物并今日投汴水明日到沧溟又有破纸博珠玉之句亦可谓膏肓于书画者矣
　　米西清元晖谓其父所藏晋唐真迹无日不展于几上手不释笔临学之夜则以小笈寘枕傍每见古帖不论赀用以购之
　　襄阳宝章待访录【铨次与世本异】
　　汉河间献王购书必录古简梁武元隋唐文帝金题玉躞锦质绣章破纸断麻取而华国天宝以后或进书得官亦知上笃好本朝太宗混一伪邦国书皆聚然士民之间尚或藏者既非宝鉴皆以世传闻见浸多惧久废忘因作寳章待访录以俟访图书使焉元祐丙寅八月九日
　　晋武帝以下诸名臣十四帖真迹武帝王戎书字有篆籀气象竒古墨色如漆纸皆磨破美哉不可得而加矣世之奇书也在驸马都尉李公炤第
　　谢奕谢安桓温三帖真迹麻纸书在李公炤家上有钟绍京书印窦防审定字印印谢安一帖为后人恐墨淡复用深墨填过使人惋怛与前卷并有绢帖书爵号自为名笔
　　庾翼帖全幅上有窦审定印
　　张芝王翼二帖非真仝庾帖在张汝钦处
　　王右军笔阵图前有自写真纸紧薄如金叶索索有声章公自云借于赵竦
　　羲之雪晴帖真迹在承务郎吴郡苏激处集贤校理舜钦子也帖尾有古跋君倩字及褚氏字印
　　逸少穉恭进镇帖真迹麻纸书著作郎王仲脩藏官奴帖双钩麻纸本亦在仲脩学士处
　　桓温破羌帖笔法竒絶与稚恭帖同是神物有开元印懐充跋在苏澄道渊之子之纯判官处
　　羲之千文楮纸书笔力圆熟在宣州观察支使王诜处故相珪之侄谬题贺知章书四字于韵字下
　　王右军纸妙笔精帖有贞观印王大令日寒帖有唐氏杂迹印为故相王曾家物在其孙景融处后为前龙图待制沈括存中取之古跋右军作羊欣大令作薄绍之仍将大中嵗跋刮去数字填为薛邕记之而故相薛居正题曰和傅遗余此盖和凝为薛氏故物归居正耳唐太宗雅不喜子敬书故时人以他名名之以应募所谓绍之书曰乃于耳字不刮去及不次献之顿首字犹在一分许可识大中所跋既不能辨复为不鉴之人所収遂使至宝永失其真殊可痛也【与书史稍异】
　　王献之送梨帖有黎氏印连栁公权跋羲之言叙帖两行有贞观半印徐僧权字在左藏库副使刘季孙处据栁公权跋于唐太宗书前杂出献之书乃将其父书却粘于献之帖后云又一帖栁误以父为子矣况不知书者乎
　　逸少来戏帖麻纸上六朝人所临写旁注小真字数枚复以雌黄覆之在苏州故相丁谓孙景处后以一万质于郓州梁子志处故相梁适孙也又有唐双钩橅帖亦在丁景处某皆有题跋
　　黄素黄庭经是铦锋笔行书恐非右军殆六朝人所作界行有钟绍京书印卷末真冩胎仙二字用陈氏图书又有钱氏忠孝之家印纸跋云山隂道士刘君以羣鵞献右军乞书黄庭经此是也逸少真书此经与乐毅论太史箴告誓文累表也兰亭洛神赋皆行书其他并草书也草十行敌行书一字行书十行敌真书一字耳又续题云此乃明州刺史李振景福中罢任过浚郊遗光禄朱卿名友文即梁祖之子后封博王王薨予获于旧邸时贞明庚辰秋也晋都梁苑因重背之中书舍人陶谷记是日降麻以京兆安彦威兼副都统米某跋云印小字乃唐越公钟绍京印也此书在李太师第固是甲观
　　兰亭燕集序唐粉蜡纸双钩摹本在苏激处精神笔力毫髪毕备下真迹一等此几冯承素辈搨赐大臣者舜钦父集贤校理耆购于蜀僧元霭某与激友善每过公必一出遂亲为背饰
　　皇象急就章唐橅竒絶在故相张公齐贤孙名直清字汝钦处今为楚州山阳主簿
　　智永真草书归田赋【见智永本赋外录】
　　智永千文唐粉蜡纸搨书有古跋云契濶艰难不敢失坠信好事也在前国子监直讲杨褒处得于外舅王安国某元丰五年过金陵见之内二真字双钩填者然人犹未信为搨焉
　　又智永千文楮纸书唐人临写在宣徳郎陈幵处恭公侄作梵夹册虽非真迹秀润圆活逼真今已罕得某尝三阅
　　智永千文半巻黄麻纸唐人临书在刑部尚书丹阳苏颂处
　　辩才弟子草书千文黄麻纸在龙图阁直学士吴郡滕元发处滕以为智永书某阅其前空两才字全不书固以疑之复空永字遂定为辩才弟子所书故特阙其祖师二名耳
　　唐率更令欧阳询书衞灵公天寒凿池帖真迹麻纸在魏泰处
