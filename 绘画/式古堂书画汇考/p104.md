<!-- { "loadSidebar": true } -->
　　书画舫云王氏旧藏宋人小楷史记眞本一部原是松雪翁物计十帙纸高四寸字类半黍不惟笔精墨妙中间絶无譌谬【宋纸于明望之无帘痕每帙用旧学史氏及碧沚二印帖尾有赵松雪楷书题跋】予镌史记时悉取以证今本之误乃知昔人所记匏史之异良非虚语也碧沚字印宋通直郎史定之所用定之越国公浩孙礼部侍郎弥大子卫王弥逺之侄仕终朝奉大夫中年避世逺嫌退处月湖与慈湖诸公讲肄为乐寜宗御书碧沚二字赐之葢清修好古之士也
　　虞提刑尚书父子词翰二帖
　　虞提刑送子就试帖
　　用子和韵送防西归就试防屡劝予早还家因一致意
　　儿有掌中杯但把归期苦苦催奕世衣冠仍上第公台元自诗书里面来秋色为渠开先我梁山马首囘猿鹤莫轻窥蕙帐惊猜苔步归休亦乐哉嘉定元年秋七月丁丑汉中泽物堂书
　　尚书虞防宝唐帖
　　宝唐秋半十四夕浮云破处月华倍明闲中得此凉天佳景其视纷纷夸夺而履危机者何如哉赋五十六言即事敬呈语使户部大监兼柬诸亲友防顿首再拜
　　【阙】　　　未满看虚庭小饮胜凭防浮云尽卷堂堂见清影将圆处处欢一防神光千里在三秋佳景四并难人生几度逢今夕更觉闲中天地寛
　　和退翁赋梅为寿韵
　　憔悴朔家种零落雪边枝淡妆素艶无桃笑面柳眉低懒向深宫防额甘与孤山结社照影水之湄不怨风霜虐我本歳寒姿谢东君开冷蕊弄斜晖强顔红紫同【阙】皎洁性难移只好竹篱茅舍若话玉堂金鼎老恐负心期歌罢饮心赐残月堕深巵宝祐第一癸丑歳书于宛陵道院【阙款】
　　南宋诸公跋王信伯遗稿合卷
　　著作遗稿跋
　　程门诸贤多不著书大抵要于涵养持守处用工葢二程夫子教人之法如是也明道尝云若不能存养只是说话伊川因尹和靖说易曰且更涵养莫要轻说及答横渠所论亦欲其全养思虑涵泳义理他日自当条畅今观著作王先生遗稿奏篇仅存十余他文不过数则读之皆温醇平实沈潜蕴借蔼然有余味眞得程氏之传矣杨山每言同门后来成就莫逾吾信伯胡文定亦谓其学有师承识通世务二公非轻于许与者知先生葢深矣予故表而出之以识先生师友渊源之学宝祐四年重阳前三日资中袁万顷书
　　孟子既没圣学絶讲本朝河南二程夫子生于千载之后独得往圣精微之绪而斯文日以缉熈著作君早登河南之门学聚问辨得所就正充广涵养其徳粹然高宗皇帝中兴赵忠简公为相惩荆舒而主伊洛于是河南之门如尹公朱公辈人相继召用而君以布衣特召首论亲征之举民情欣说得民心则格天心三王之治也又论帝王之学将以措诸事业非从事章句之末而已及举小雅宣王诸诗以为内修政事者乃所以外攘【阙】　谓正心诚意而辨其君子小人人主之先务也凡此皆其师门所素讲深造义理之赜可举而底绩者也思陵一见以为起草莱而议论如素宦则其践履纯熟足以动寤人主者又可见矣遗言逸事絶无仅有而玩其议论想其辞气雍容切当自有奕奕昭暎编简者则其学岂章句言语而已哉门人记君貌肃而气和言简而义明望之可敬即之可慕可谓不阿也慤之先曽大父文定公曾僚于赵忠简公而讲习于著作君陈齐之亦先友也今幸睹遗帙不胜降叹僭识卷末宝祐嵗在寿星立冬日后学玉山汪慤书
　　绍兴六年赵忠简公免相陈公辅上疏乞禁伊川学朱内翰在经筵不敢諌胡文定奉祀居衡岳独上疏乞封爵邵张二程先生贴黄实荐著作王公与和靖尹公皆伊川门人乞以二程遗书委二公校正中兴以来程门后凋之松柏独胡公尹公与著作公而已虽然著作公晩际思陵固未能昌其所学然遗名遁世在崇宁不与于屏逐学徒之时洁身事道在绍兴又不与于禁黜【阙】门之日公之学力蕴蓄始终全节可谓不负师门矣观其奏篇论汲黯宇文士及之忠佞牛李朋党之成破至哉斯言虽千百年可为鉴思陵以通儒称之信哉宝祐丁巳立夏前六日雝国虞兟书
　　鼎幼从父师之训已知和靖先生以程门之学高宗皇帝由布衣擢置经筵鼎今幸备洒扫书堂之学流风遗教鼎与诸生拜赐无斁已而复知此邦有王公是时亦以程门之学召入著作庭犹恨未知公学问言论之详居数月公之孙思文携文集见过伏读数四继以忾叹不能自已噫嘻炎精宝祚程氏之学废而几熄程氏之学兴而复然不特叹二先生能守其师之学抑以叹高宗之所以再造国家与吾儒所以闗涉于国家者其学如此之大云景定辛酉至节后十日柯山后学徐鼎谨书
　　自马上得之之说行君则曰事干戈之时也道学乎何庸臣则曰执干戈之时也道学者何言呜呼曷不视此哉崎岖金华一闻守臣之荐则惟有道者是信是使不曰徐议其任也恳切奏疏一惟师学之明必欲以道而立政立事不曰姑舍所学也是诚明良之盛际修攘之大原兹炎兴所以祀夏配天而衍万亿年之休欤咸淳丙寅七月既望天台后学毛鼎
　　南渡以来囘洛学之春二三君子力也著作王公为后凋之松柏实最其间今睹遗稿醇实雅度如弁冕秉圭于庙堂之上使人一见敛袵而敬心生焉以芜辞述圣徳则奚其敢咸淳甲戌永嘉后学朱子昌敬书
　　有一贯曰唯之后羣弟子各以其亲传之学仕列国厥后罔有闻知亚圣继兴阐扬斯道垂絶复续寥寥千载天启炎宋五星聚奎诸儒间出背项相望一时声称日光玉洁跨汉轶唐文治与道学由此而盛中间不幸各立门户相胜相非于议论之间致使士习风靡或归于朔或附于川或从于洛支分派别不复防归于皇极之源小人乗间抵巇大倡伪学之谤荏苒歳月贻祸国家幸而天不閟道二程门人尚存胡尹暨著作王先生苹者落落晨星理学流委仅存一线使王公不遇思陵未免埋光晦彩终其身几与草木同腐岂不重可惜哉愚也生于叔世萍寓吴门毎恨生晚不及游先生之门且闻先生之为人又知先生之所学尝味其功名富贵道徳性命皆不足乐之语且与曾顔气象相似可以振薄俗可以乐士心惜乎道不传于后文不着于世虽获用于一时在公亦姑云尔吁天邪人邪愚不得而知邪时戊寅仲春三日眉山后学黄大有拜手谨书
　　书畵彚考卷十五
<子部,艺术类,书画之属,式古堂书画汇考>
　　钦定四库全书
　　书画彚考卷十六
　　刑部左侍郎卞永誉撰
　　书十六
　　元
　　赵孟頫
　　赵子昻二体千文【真书草书原文不録】
　　结字难筋骨相承不尔则有防续之态子昻书法独步当世备聚诸体然变态不常或者以形似求之大类优孟抵掌耳题
　　庆梓削鐻见者惊犹鬼神非旦夕之功也或者观其表而不观其里则不足以议子昻书矣浦城杨载题
　　松雪翁千文平生阅数卷未有如此本精絶直逼永师后之书家恐难追及嘉靖庚戌嵗闰月廿三日观于至徳里之小楼嘉禾项元汴子京
　　赵吴兴四体千文【原文不録】
　　【欵书】延祐六年十月廿三日为録事焦彦实书于松雪
　　斋
　　右文敏赵公四体书千文惜不见司马子微五体书道徳经较此何如也近代是书为最张雨记文敏公真草篆平日未尝多写观此卷必为焦侯好事而书惜其九原不复作矣唐棣敬题
　　赵松雪临智永千文卷【原文不録】
　　书法甚难有得于天资有得于学力天资髙而学力到未有不精奥而神化者也赵松雪书笔既流利学亦精深观其书得心应手防意成文楷法深得洛神赋而揽其标行书诣圣敎序而入其室至于草书饱十七帖而变其形可谓书兼学力天资精奥神化而不可及矣此种千文又非平日率意之书若以铁门限相并较之虽永师复作不能为髙下矣钦哉斯人钦哉斯人雍虞集生
　　王孙书法有神机漫説笼鵞继者稀千字禅家铁门限何人入室更探竒杨一清
　　外録
　　家藏集吴原博跋赵魏公临智永千文云古今人书千文甚多如赵魏公此卷尤秀润可贵者按方正学跋语宗舍人仲珩尝评此以为公中年得意书仲珩为国初第一手其论如此岂特他人哉此卷初为临海叶彜仲恵仲之物今文太仆宗儒得之太仆之子璧好文而能书必有以识其妙矣甫田集文徴明跋家蔵赵魏公二体千文云右赵魏公二体千文后有跋语而无名氏验印章为方公孝孺永乐初禁蔵其书故当时人刮去名字以避祸耳最后则髙公逊志二公皆题为叶彜仲所藏彜仲临海人名见泰博学善草书仕国朝为刑部主事此书或疑其笔弱予始亦以为然而出规入矩有非余人所能舒卷数日见其波法转折皆效智永因取永石本比观了无差别遂定为临永书按桞文肃称公蚤年喜临智永千文与之俱化入朝后乃自成家不区区泥古而无一毫窘束之意此帖正少时书也宋中书谓中年笔恐未必然
　　赵魏公临张旭京中帖【凡五帖止存此帖】
　　秋深不审气力复何如也仆疾何足可论河南送物近来得京中消息承彼数年不熟忧县不复可论不委诸小大如何为活计嵗日有京中信使去者当数报委曲耳　吴兴赵孟頫临张长史京中帖
　　右赵文敏公所临张长史京中帖笔法操纵骨气深穏为真迹无疑且不用本家一笔故可寳也闻公尝背临十三家书取覆视之无毫发不肖似此公之所以名世也观此帖信然嘉靖九年禊饮日陆深跋于舟中
　　赵文敏公小楷麻姑坛记子仲穆书读书城南诗又书司马温公劝学文合卷【原文不録】
　　【款书】水精宫松雪斋道人赵孟頫书
　　【后二款】赵雍书
　　今年四月十九日余自华亭过松陵之甫里田舍天气骤热因留度夏邻有张君徳常徳机贤伯仲伯子多蓄名迹而希防面名迹亦罕以示人幽居黙黙如潜逃而已乃子元度亦不肯相过招邀数次不过黾勉一来六月十六日旱久而雨一雨浃旬茅屋上漏下湿独坐惟有悲叹因寄二君诗曰积雨不为休漂摇使人愁哀吟四壁静病卧百虫秋何人肯相念载酒一销忧幸有吕张叟清诗逺见酬余六月末病臂创足痛呻吟几及旬故云七月四日雨止风静云翳开朗泥潦尚没足忽叔子来访元度踵武亦至携赵荣禄此卷及其子赵雍遗墨以怡恱老眼濯瓮牖之凉飔临碧江之湍激相与玩咏不已因自念老景侵防亲朋沦落殆尽虽近在跬步如张君伯仲父子尚不得数数晨夕况二赵星宿光芒昭回霄汉夣寐亦所不覩安得不见其遗迹而大喜忭哉遂记其后以写余之愦愦者焉嵗己酉倪瓒　诗后改四句开门望原野江湖漭交流谁能载羙酒相从以销忧为我散烦忧
　　赵魏公书道徳经卷【楷书原文不録卷前白描老子立像】
　　【款书】延祐三年嵗在丙辰廿四五日为进之髙士书于松雪斋
　　赵承防书道徳经卷【楷书原文不录】
　　【款书】延祐六年夏五月十九日吴兴赵孟頫谨制余观赵翰林书法深得晋人之防故笔端苍劲精神焕发恱醒人目辛夘夏日获观良乆不忍去手因识其末云太原王穉登
　　墨林山人得之仲兄少谿子长手授其值七十金
