<!-- { "loadSidebar": true } -->
　　书自蔡中郎雝字伯喈于松山石室中得八角垂芒之秘遂为书家授受之祖后传崔瑗子玉韦诞仲将及其女琰文姬姬传魏相国钟繇元常元常初与闗枇杷学书抱犊山师曹喜刘德升后得韦诞塜所藏书遂过于书无以为比繇传庾征西翼衞夫人李氏及其犹子会衞夫人传晋右将军王羲之逸少逸少世有书学先于其父枕中窥见秘奥与征西相师友晩入中州师新众碑兼崔蔡草并杜张真集韦钟章齐皇索润色古今登峰造极典午之兴书家之盛若张丞相华嵇侍中康山吏部涛阮歩兵籍向侍中秀辈翰墨竒秀皆非其匹故庾征西始疑而终服谢太傅得片纸而寳藏冠絶古今不可尚已右军传子若孙及郗超谢朏等而大令献之独擅厥美大令传甥羊欣羊欣传王僧防僧防传梁萧子云阮研孔琳之子云传隋永欣师智永智永传唐虞世南伯施伯施传欧阳率更询信本褚河南遂良登善登善传薛少保稷嗣通是为贞观四家而孙防礼过庭独以草法为世所赏少保传李北海邕与贺监知章同鸣开元之间率更传陆长史柬之柬之传犹子彦逺彦逺传张长史旭旭传顔平原真卿李翰林白徐会稽浩真卿传栁京兆公权零陵僧懐素藏真邬彤韦玩崔邈张从申以至杨少师凝式凝式传于南唐韩熙载徐兄弟宋兴李西台建中周膳部越皆知名其后苏太师轼黄太师庭坚米南宫芾蔡端明襄卓然为时名家苏舜钦薛绍彭继之以逮南渡小米传其家法盛行于世王庭筠以南宫之甥擅名于金传子澹游至张天锡元初鲜于伯机得之独呉兴赵文敏公孟頫始事张即之得南宫之传而天资英迈积学功深尽掩前人超入魏晋当时翕然师之康里平章子山得其竒伟浦城杨翰林仲得其雅健清江范文白公得其洒落仲穆造其纯和及门之徒惟桐江俞和子中以书鸣洪武初后进犹及见之子山在南台时临川危素太朴饶介介之得文敏传授而太朴以教宋璲仲珩杜环叔循詹希元孟举孟举少亲受业子山之门介之以授宋克仲温而在至正初揭文安公亦以楷法得名传其子汯其孙枢在洪武中仕为中书舍人与仲珩叔循声名相埒云饶介字介之号醉翁华葢山樵浮丘公童子亦曰介叟临川人游建康丁仲容壻畜之后卒于姑苏时嵗丁未宋克字仲温一字克温呉郡人卒官鳯翔府同知时洪武丁夘
　　宋璲字仲珩金华人太史潜溪公仲子仕至中书舍人卒于洪武辛酉
　　俞和字子中号紫芝樵者桐江人寓居钱唐洪武中以布衣卒年八十余
　　杜环字叔循庐陵值夏人卒官水部员外郎时洪武戊辰
　　詹希元后更名希原字孟举新安人号逸庵丙寅讷叟幼从父官胜国至洪武初为铸印副使后卒官中书舍人
　　胡布字子申旴江人一字建民得书法于宋克一云或谓与克同受学绍兴老僧云
　　揭枢字平仲丰城人
　　右此文后有春雨二字用硃界行表白纸写或正或行最为神妙葢先生下锦衣狱春雨必为指挥使纪纲书之而流落他家今为南京刑部尚书杨宁所得余又得先生游丝字二幅于陜西秦府因并识之天顺三年春三月王佐识
　　右墨迹仍汪氏列书评
　　春雨斋续书评【凡二十八人】
　　钟繇书如公孙硕肤赤舄几几王右军如子之燕居申申夭夭智永瑶台雪鹤髙标出羣虞世南如重华在位被袗鼔琴欧阳询秋霄健翮峭壁双清褚遂良披沙拣金薛少保寒机夜织顔真卿五丁凿路栁公权一夫当闗张长史风廻雪驰僧懐素云行雨施李北海楼台映日花木逢春徐会稽怒猊渴骥藏棱出力坡谷言难张从申有入木七分之气吾尝闻之子山云米南宫竒逸超迈烟云卷舒黄山谷清圆妙丽引绳贯珠苏东坡丰腴悦泽绵裹藏针蔡端明方正严楷土偶金赵文敏神明英杰仪鳯冲霄祥云捧日康里子山雄劒倚天长虹驾海饶介之卞庄刺虎功倍力省宋克鹏抟九万须仗扶摇宋仲珩龙驹鳯雏神彩已具詹希元署书冠冕庄重俞紫芝临摹子夫擅宠杜叔循真书清风兰雪胡子申瑚碧树颇谢琮璜揭平仲旱蛟得雨秋鹰入云【墨池璅录】
　　祝希哲评胜国人书
　　虞集如卤簿礼官赞道应节结束防姿稍逺大雅鲜于枢如三河壮侠长袖善舞豪鸷自擅时落【阙】俗邓文原如叠甓层城不胜沈实饶介如时花沐雨枝叶都新张雨如道士醮词虽礼而野倪瓒如金钱野菊略存别韵杨维桢如华译夷语自堕侏陈璧如有若据坐尚有典型宋克如初筵卣彞忽见三代解缙如盾郎执防列侍明光
　　又论楷法
　　顔真卿黄庭经楷而不小褚遂良西升经小而不楷一君欲静二臣欲平三佐四使以次短小此小法也
　　徐文长评字墨迹
　　黄山谷书如劒防搆宻是其所长潇散是其所短苏长公书专以老朴胜不似其人之潇洒何耶
　　米南宫书一种出尘人所难及但有生熟差不及黄之匀耳
　　蔡书近二王其短者畧俗耳劲净而匀乃其所长孟頫虽媚犹可言也其似算子率俗书不可言也尝有评吾书者以吾薄之岂其然乎
　　倪瓒书从入辄在钟元常荐季直表中夺舍投胎古而媚宻而散未可以近而忽之也
　　吾学索靖书虽梗概亦不得然人并以章草视之不知章稍逸而近分索则超而仿篆
　　分间布白指实掌虚以为入门迨布匀而不必匀笔态入净静媚天下无书矣握入节乃大忌
　　雷太简云闻江声而笔进噫此岂可与俗人道哉江声之中笔法何从来哉
　　隆庆庚午元日醉后呼管至无他书漫评古人何足依据【先生评各家书即效各家体字画竒肖传有石文】
　　右墨迹仍汪氏列书评
　　又跋停云馆帖
　　祝京兆书乃今时第一王雅宜次之京兆十七首书固亦纵然非甚合作而雅宜不收一字文老小楷从黄庭乐毅来无间然矣而独收其行书早朝诗十首岂后人爱翻其刻者诗而不及计较其字耶
　　王元美艺苑评
　　书家者流称钟张羲献古雅之士往往左袒钟张华俊之俦则必服膺羲献今合诸家之论可以类推王羲之云顷寻诸名书钟张信为絶伦其余不足存又云吾书比之钟张钟当抗行或谓过之张草犹当鴈行然张精熟池水尽墨假令寡人耽之若此未必谢之羊欣云羲之便是小推张不知献之自谓云何又云张字形不如右军自然不如小王谢安尝问子敬君书何如右军荅云故当胜安云物论殊不尔子敬荅云世人那得知梁武帝云世之学者宗二王元常逸迹曾不睥睨羲之有过之之论后生遂尔雷同元常谓之古肥子敬谓之今瘦张芝钟繇巧趣精细殆同机神肥瘦古今岂易致意逸少至学钟书势巧形宻及其独运意疎字缓又子敬之不迨逸少犹逸少之不迨元常学子敬者如畵虎也学元常者如畵龙也陶贞白荅梁武帝云伏览书论使元常老骨更荣造子敬懦肌不沈夜泉逸少得进退其间则玉科显然可观又云比世皆髙尚子敬海内非惟不复知有元常于逸少亦然今奉此论自舞自蹈未足逞泄日月愿以所摹窃示洪逺思旷此二人皆是拘思者必当仰赞踊跃有盈半之益萧子云上武帝啓云臣昔不能拔赏随世所贵规模子敬多歴年所始见勅防论书一卷商畧笔势洞达字体又以逸少不及元常犹子敬不迨逸少因此研思方悟式始变子敬全法元常庾肩吾云张工夫第一天然次之钟天然第一工夫次之王工夫不及张天然过之天然不及钟工夫过之唐太宗云钟虽擅美一时亦为迥絶论其尽善或有所疑至于布纤浓分疎宻霞舒云卷无所间然但其体则古而不今字则长而逾制语其大畧以此为瑕献之虽有父风殊非新巧观其字势疎瘦如隆冬之枯树笔踪拘束若严家之饿隷其枯树也虽槎枿而无屈伸其饿也则覊羸而不放纵详察古今研精篆素尽善尽美其惟王逸少乎观其防画之工裁成之妙烟霏雾结状若断而还连鳯翥龙翔势如斜而反直翫之不觉其倦览之莫识其端心慕手追此人而已孙过庭云元常专工于隷书伯英尤精于草体彼之二美而逸少兼之拟草则余真比真则余草又云以子敬之豪翰擅右军之笔札虽复粗传楷则实恐未克箕裘是知逸少之比钟张则专博斯别子敬之不及逸少无或疑焉
　　张懐瓘云若真书古雅道合神明则元常第一若真行妍美粉黛无施则逸少第一若章草古逸极致髙深则伯度第一若章则劲骨天纵草则变化无方则伯英第一其间僃精诸体唯独右军次至大令然子敬可谓武尽美矣未尽善也逸少可谓韶尽美矣又尽善也山谷云右军似左氏大令似庄周
　　宋齐之际右军防为大令所掩梁武一评右军复伸唐文再评大令大损若唐文之论是偏好语不足以服大令心也人谓右军内擫故森严而有法大令外拓故散朗而多姿法自兼姿姿不能无累法也后人学右军终不能似大令已自逗漏李北海苏睂山赵呉兴笔然则大令之于右军真父子耳不可称伯仲也
　　抱朴子曰呉之善书者则有皇象刘纂岑伯然朱季平中州则有钟元常胡孔明张芝索靖竝用古体俱足周事飘乎若起鸿之乘劲风腾鳞之蹑惊云
　　按南史谓刘休者与王僧防同省而是时海内俱习羊欣书以右军迹渉轻微多所不好休独重之自是右军之书复盛后至梁武时陶贞白尚云比世皆髙尚子敬不复知有元常逸少亦然然则右军之书得刘休而振得梁武而着得唐文而后大定犹之顾恺之畵亦至唐始定矣羊欣学子敬者也故武帝评子敬为河朔子弟举体充悦然拖沓不可耐而评羊欣如婢学夫人举止羞涩是以文皇诋子敬为饿而学敬元者时人讥以为重儓子敬饿隷敬元成重儓矣然同一人书也饿之与沓拖子弟一瘦一肥毋乃太相抵牾欤
　　武帝评萧思话书仙人啸树而张伯英如汉武好道凭虚欲仙欲仙尚未仙也汉武欲仙则又去仙逺也伯英乃不如思话乎
　　梁武始重元常而下子敬特许逸少踯躅其间观陶隠居所云元常朽骨更荣造子敬懦肌不沦长夜又武云逸少学钟势巧形宻及其独运意疎字缓然则太平寺主临池之趣全在钟也及考窦臮述书赋髙祖叔达恢厥躬泯规矩合童张懐瓘书品云状貌亦古乏于筋力既无竒姿异态有减于齐髙然则梁武帝之声价不振实以学元常之故也学钟张殊极不易不得柔中之骨不究拙中之趣则钟降而笨不得放中之矩不得变中之权则张降而俗矣吾向者阅隋僧智果书梁武帝评钟司徒字有十二种意外巧妙絶伦多竒后又有钟繇书如云鹤游天羣鸿戏海行间茂宻实亦难过语以为不应重下评意所谓司徒者繇子会也及览前辈题评以十二种意外归之太傅吾窃非之载阅繇父子本传繇不为司徒会加司徒虽寻伏诛而所称司徒者必防矣然又以梁武与陶隠居论书至数十往复皆不及防不应称之若此及阅袁昂本文所谓十二种云云乃在啓内勅防具云如卿所评臣谓钟繇书气宻丽若飞鸿戏海舞鹤游天等语葢重赞之也此外又有武帝观钟繇书法十有二意云平直均宻锋力轻快补损巧称字外之竒文所不书然则袁昂之称司徒十二种法正谓繇也吾家蓄太傅荐季直表黄初二年司徒东武亭侯葢是时华歆辞疾繇实转司徒四年迁太尉而歆复代之史有脱漏故耳二者实可相证因记于此钟太傅七十六其子司徒仅四十五右军五十九子大令四十三天假以年不果胜尊公乎曰不尔格已定矣假之年有小变而不能有所加也
