<!-- { "loadSidebar": true } -->
　　一元之气播流于万物周运于人身其生生之理未尝有异也故善养生者不观诸已恒有验诸草木其曰彼郁然而畅茂繁然而华实生生之理为之也而吾之身独无生理乎于是调之防之甚谨惟恐一隙之失以夭其生故其气充而容寂虽至老犹如壮盛时平易恬澹邪气不能袭蹈水火不能变如古至人者亦岂它道哉能顺其生而已众人昧昧然莫之或察瘁精神于形欲挫明虚于是非恣纵焦乱使本然之生凛如一发犹草木当春夏之交见戕于斤斧圣人惧焉于是设医药之教方取草木味取甘辛量人之疾而投之以复其生意乌乎其亦仁矣哉惜乎世之医者皆希世茍处不足以尽知圣人之教也使生生之意反见害于草木之性毫毛之失千里之缪果谁之过欤吾未尝不慨然为世太息也华亭沈复吉氏通儒书尤精心于医术穷防索微恍乎有得尝曰医譬如植木也能顺木之生则其性可茂无失人之生则其身可壮故顔其堂曰植芳此复吉之高世之医所以为不及也欤或谓复吉之植芳亦【阙】苏耽之橘井夫人之病有万不同表里轻重邪满虚实各有其证而槩欲以一味之药攻之非惟不足以复其生适足以害其生而已借曰彼神仙幻变之术可也而使复吉蹑其故踪而为之其可得哉人见其事竒怪举以赞复吉之高殊不知医者之高固不在此能勿失人之生则善矣复吉以堂记为请予故乐为书之且以劝世之医者洪武庚申二月初吉将仕郎【阙】　府纪善天台王璞记
　　植芳堂记
　　云间沈复吉来居【阙】中都东市口以三圣人之学鸣作堂以居问名于尊翁文举父文举以植芳扁之予尝过焉见其崇檐层砌高下中度而窓户洞开方席静设足以延广爽而涤尘坌也左右前后芳葩幽防丹红杂而文章烂也淮天晴旭芳馥薫蒸而融液透彻精气入而麄秽除也因起而谓复吉曰此岂求名而弗得者耶夫芳之为言薫也薫与莸对称而不以相入犹小人之不得竝君子也薫莸之莫辨也尚矣矧有知所植芳者哉昔屈大夫着离骚以芳馨为仁为义为君子而恶臭为谗为佞为小人是非取舍固有所分矣然而鶗鴂旣鸣兰芷变而荃蕙化矣纷吾有此内美将焉佩謇吾法夫前修将焉程乎此原所以不忍屈身折志于上官靳尚之徒而甘从彭咸之所居焉乃今圣运休明贤才彚进复吉在辇毂下晦迹不耀而芳香自珍乃若有同于楚大夫之为者意果安在哉噫君子之于世亦观其所处焉尔原以谗见逐者也三后之纯粹原固不得而见之矣而其言一则曰茍得列乎众芳一则曰哀众芳之芜秽忠君爱国之心实拳拳焉乃今沈氏一门父子之贤堂构之重所以命名者若此葢因其济人利物之心丰殖其祚使尽夫人力之至以责效于天耳夫其心之所存道之所存也方之屈大夫其孰多乎哉且夫天地以生物为心风霆之鼓动雨露之滋息有不知其所以然者生物旣遂纷纷总总不能以一端名也有人焉通其理而神其用天地之心在我矣心即仁也仁卽所谓德也植芳斯植德矣德盛则仁熟矣德之盛仁之熟馨香之闻岂特一堂之上哉系之以辞曰岿哉斯堂纷其植兮芎蓍参苓间芷术兮灵厖夜吠变殊质兮天风斯征芬其苾兮孰其撷之篚筥积兮以爚以蒸或炮炙兮匕剂维良起沈癖兮咄彼二竖远避匿兮民吾同跻仁寿域兮神圣在天同日月兮七经有书啓籥兮邈彼化枢生物育兮繄芳之植符尔德兮善植斯获盍自力兮毋怠毋忘毋揠拔兮芬其难亏畅以达兮德音孔昭用不极兮植之培之后无斁兮辞讫复吉以示其尊翁文举父曰懿哉斯言也防于橘颂矣意者先王其以古人望女乎乃使来请书为记洪武庚申夏五月初吉乡贡进士四明郑真书于临淮县学之润斋



　　书画彚考卷二十九
<子部,艺术类,书画之属,式古堂书画汇考>
　　钦定四库全书
　　书画彚考卷三十
　　刑部左侍郎卞永誉撰
　　书三十
　　明人合卷
　　明人赠昙霄上人卷
　　赠内侄昙霄
　　我闻唐宋及近代虞门簪绂纷如云外舅苍梧府君者上继秘监传斯文一女适我有贤德兄弟玉立皆兰芬自从外舅没官所归隔山川鱼鴈阻兵尘浩浩各天涯梦寐中间时或覩老壮死生那得知子孙有无安可期谁料内兄仲氏子一朝谒我来京师入门面目恍莫识头已祝髪衣纯缁细言六岁武昌别别来廿九年华移阖家骨肉旣凋防丹阳芤土郁相向毎嗟流落真可怜石瀬何时得归葬艰危防脱虎狼口幸得为僧在林薮止存一兄作秦赘叔氏之子临安有二人形影相惸惸出家踪迹如云萍远闻姑丈厯清要岂知姑已归幽防须臾言罢泪双堕【阙】痛【阙】风生四座使我闻之倍感伤感伤之后喜无那桑田沧海自古然世家子孙能防贤当时不堪沟壑里必作丐者闾阎边或为奴甘笞辱及遭俘掳罹刑戮孰若尔心不为非落在空门逺尘俗乃知祖宗积德深善庆源源报何速爱尔好文能作诗骊珠紫贝光陆离虞门文业久陵替尔不承嗣当归谁答云十八从佛教年今卅余亦修蹈茹荤饮酒皆不为慈航彼岸终须到临安一兄犹少年有妻有子宗祀传愿庐丹阳坟前以永孝思终残年斯言慰我如醇酎夜谈剪烛过子丑明日辞我飞锡去愧乏橐金表亲厚老怀怅望秋雨晴为尔折断石城桞七十翁詹同书于翰林
　　赠霄上人序
　　吴兴道塲寺主藏霄上人来京师谒翰林学士承旨詹公于寓宅询其所自则公之夫人虞氏仲兄奎之子外舅梧州府君之孙也于是不见者凡二十有九年而夫人之防亦二年矣上人诣几筵哭奠吊慰如礼与公道契阔叙艰危悲恸慨叹有不能喻之于言者葢追忆初别时上人甫六岁公年当强仕才名方盛不数载而四方鼎沸风尘满目音问暌隔不知存亡何似及皇上龙飞江左平羣雄而一海宇制礼作乐登崇俊良公以文学被顾问任天官而持铨衡长词垣而知制诰康宁寿考咏歌太平虞夫人犹及目覩公之荣遇足以慰畴昔艰危之怀而上人游乎方外得以保全性命复相见于今日岂非可喜而又可感者耶上人留京逾月乃请于公曰我虞氏世家防稽自唐永兴文懿公陪葬昭陵遂为雍人传十一世有守仁寿郡者因家焉遂为蜀人又八世为宋丞相雍国忠肃公公之季子大理寺丞卒葬余杭之石瀬镇至我曽祖为玉融令宋亡不降遂死之时祖考梧州府君方七岁育于官及曾叔祖仕元为秘书少监无子因请于朝以府君为嗣后廕官初授光化主簿歴管城丹阳德安尹调湖广等处茶提举陞朝列大夫同知梧州路总管府事卒于官谋归葬石濑未果乃殡于丹阳县南之清水潭墓今久阙展省是行也愿归结茅庵于墓侧朝夕居其间以尽孝思公不忘亲戚之好尚有以教之公乃以其事语赵壎曰我外舅与故奎章学士邵庵先生雍郡文靖公宗系同出于雍国忠肃公子尝游文靖公之门有师友之契霄上人之行不可无文字以赞美其孝慕之诚也噫壎于先生为门人于公为属官又何敢以固陋辞窃尝观于前代世家其以立德立功立言着于当世千载不朽者代有其人然由唐宋及元家谱相承以勲业文章照映史册七百余年远而足征未有若虞氏三公同出于一门者也今逢创业维新之治其子孙虽未有显者然国家政教方隆安知无力学自修以待用者而上人托迹空门怀其世泽切切以祖宗坟墓为念是其孝思无斁过于庸俗人远矣吾辈称扬而乐道人岂不足以为士大夫之劝乎谨以此言复于公退而次第书之以为赠大理公讳杭孙宋阜陵所赐名也秘监公讳应隆在元尝修大一统志今其板本犹存梧州府君讳字舜臣上人旧名容德以丁酉年入乌程何山禅寺礼南洲藻公为师法名昙霄字具瞻虽学佛而通儒书大义葢其家学云洪武七年岁在甲寅秋七月甲午朔翰林国史院编修官清江赵壎序
　　上人昙霄者宋丞相虞忠肃公彬甫之遗裔也其姑归今阁老詹先生同文而上人因与先生有连一旦来谒将还庐墓于丹阳先生请赵翰林伯友为序且令余题其左方西方圣人之教一则曰孝二则曰孝故升忉利天为母説法而所演大报恩经亦孳孳弗倦桑门毎取之以为准的或者谓其絶弃亲属不亦过乎有若上人通儒者而又善诗念家世之非昔祖宗坟冢远在一方凄然有白杨悲风之感缚茅而庐诸墓岂非有合西方之教哉虽然此固足为孝也西方以法嗣续为至要与吾儒甚不异上人能庐墓矣独不念虞氏之乏嗣乎若能幡然改辙归继宗祧之重其孝不尤大哉在家出家同一法门居尘而不染尘浮屠氏之戒也初何伤乎此惟达人大观无所系吝上人尚勉之焉若夫家世之盛赵翰林序之详矣余尚何言史官宋濓
　　明人题崔氏友竹轩卷
　　友竹轩记
　　去县而西百里曰洚溪溪之上有德人崔君谊所居在焉屋前后种竹若干挺幽閴苍薆不啻一筼筜谷也因扁其所居曰友竹葢寓其志然耳君谊当胜国时出宦京师遭时多故旣归田里与竹君雅好如昔终日啸歌其间于世利纷华邈然无闻也厥子龄国朝任刑部主事以清慎称间持友竹诗卷请记予于君谊为通家子弟其敢辞夫竹一植物耳衞诗美其如箦戴记美其有筠葢皆比德于君子故君子而与友也固宜世俗亦以松竹梅为岁寒三友然则松与梅其竹之友乎人之可与竹为友者必如松如梅而后可晋王子猷有何可一日无此君之语是子猷有取于竹而与之友矣唐李太白有开门风动竹疑是故人来之句则太白亦与竹为友焉今君谊旣以友竹名其轩复以为号是与竹深交宻缔死生以之固非反覆手者比顾何以致此哉吾有以知之矣主人清脩葢取诸竹主人疎直亦竹是取主人与竹彼此相忘不知我友于竹竹之友于我也其节其心当有以肩子猷而轶太白不然竹之为竹混于凡草木矣何以表然特立于松梅之间也哉予将径造竹所订三益之盟以从其所乐不知可与否也是为记洪武秋八月户部侍郎吴江莫礼书于钟山之寓
　　猗竹有操君子所尚岁寒挺然与冰雪抗鳯翥龙骞霄汉之上鲜颷度空灵响振荡玉节金奏比德斯鬯维其友之若丈人行嗟彼萧艾何所倚仗轩居笑傲与君同谅载歌淇澳子以自况淮海秦约
　　伊人何潇洒尚友孤竹君平生秉高节独立迥不羣朝轩晴旭乱夜榻清隂分凉颷拂琴张余芳袭炉熏翛然澹相对祗有南山云天台詹曑
　　友道久已防浇风何由淳对面论气谊转足生棘榛断金臭如兰所贵同心人取友古所难此君诚可亲霜风凛高节岁寒相与隣于焉念同志碌碌奚足论河南陆仁
　　平生抱贞节独有此君知心契形神表情将岁晚期钩帘常对酒倚石或题诗何日来轩里吹萧和竹枝东海徐奂
　　种竹山石间江南防风雨爱此青琅玕厯厯皆可数闲持一尊酒托兴为宾主酒酣对竹歌兴至为竹舞竹疎响佩环叶乱落飞羽虽无眼中人友之岂不古譬彼陶渊明采菊东篱下千秋万岁名此意竟谁与淮南潘牧好友不可得索居脩竹林于世旣寡合此君独知心开轩日相对临风时共吟终焉期勿替庶以消烦襟东阳沈敬明
　　下榻碧隂里相与成晤言迹类陋且寡意在薄可敦虽无絶交书俗驾不到门清风天上来空谷跫音存求志谅自得岁晚道弥尊横塘秦昺
　　世人务结托车马纷交驰言笑虽强驩中怀讵相知幽林有君子澹然夙与期虚心两无阻荣悴焉可移行寻披烟迳坐对褰风帷非君此为偶谁共岁晏时渤海髙啓
　　空蒙翠雨湿琅玕绕屋清隂六月寒自是幽情两不厌与君终日澹相看老痴潘谷
