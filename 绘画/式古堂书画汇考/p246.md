<!-- { "loadSidebar": true } -->
　　右丞圆光二水图卷
　　外录
　　书畵舫云右丞圆光二水卷在余家绢本水墨形如织成后有前元诸贤跋韩朝延故物也
　　米氏畵史云张修家有辟支佛下畵王维仙桃巾黄服合掌顶礼乃是自写真与世所传闗中十大弟子真法相似世俗以蜀中畵骡纲图剑门图称王维甚众又多以江南人所作雪图为维但见笔清秀者即命之
　　又云荣咨道收雪猎图命为王维不类张氏辟支佛畵合掌像林木类蜀人笔雪山精好是唐物维则未也
　　毕　宏
　　毕京兆山水
　　外录
　　米氏畵史云苏舜钦子美家有毕宏一幅山水竒古题数行云笔势凶险是也
　　又云沈括收毕宏畵两轴一幅上以大青和墨大笔直抹不皴作柱天髙半峰满八分一幅至向下作斜凿开曲栏约峻崖一瀑布落下两大石塞路头一幅作一圆平山半腰云遮下碛石数块一童抱琴由曲栏转山去一古木卧倚石竒古沈谪秀日见之及居润问之云已易与人竟不再出至今常在梦寐
　　戴　嵩
　　戴廵官牛图
　　外録
　　襄阳志林云元章在涟水时客鬻戴嵩牛图余借留数日以摹本易之不得客谓原本牛目中有牧童此则无也
　　又云无名人畵甚佳今人以无名为有名不可胜数故谚云牛即戴嵩马即韩干鹤即杜荀象即章得是也
　　戴嵩鬭牛图【绢本中挂幅着色两牛抵触二童子抛掷戯具避匿树窦震撼之声惶惧之色奕奕绢素间】
　　张　璪
　　张文通松石图
　　外录
　　畵鉴云张璪松石清润可爱平生尝见四本并佳后得山堂琴防图赵子昂见之欲得不与因题云张璪松人间最少此幽深平逺如行山隂道中诚宝绘也
　　唐朝名畵评云张璪员外衣冠文学时之名流畵松石山水当代擅价惟松石特出古今得用笔法尝以手握双管一时齐下一为生枝一为枯枿气傲烟雾势凌风雨槎枒之形鳞皴之状随意纵横应手间出生枝则润合春泽枯枿则惨同秋色其山水之状则髙低秀丽咫尺深重石尖欲落泉喷如吼其近也若逼人而寒其逺也若极天之尽所畵图障人间至多今宝应寺西院山水松石壁是也亦有题记精巧之迹可居神品云
　　米氏畵史云钱藻收张璪松一株下有涧流上有断句云近溪幽处湿全借墨烟浓髙公绘亦有张璪涧底松
　　书畵舫云唐人畵本如王洽之泼墨山水张璪之松石新图一则羣品称逸一则众论称神皆可宝藏苐洽笔近世絶响余仅见其云山图卷墨气臻妙自然天成璪畵犹及见两本琅琊王氏秘藏涧底松小帧后有宋髙宗题识笔法頴异真絶品也
　　周　昉
　　周昉士女图卷【泥金字标题】
　　【款书】臣周昉进
　　外録
　　瑚网云防为宋秘府所藏前立一女官紫袍束带翠靴尖利如鞋弓两手横扇柄扇坐者应是妃嫔行载碧玉莲冠蝉纱暎晳肌俨海棠初放按纨若有所思一侍女侧髻若羊角手捧操瓶素裳赤襦绿舄作岐头样一侍女圆髻若盂鉢花衫緑裠紫舄如前女式持帨于左一侍女拖髻若悬壶白袄紫襌红舄亦如前女式抱琴俟抽抽者为垂鬟女子淡红袍硃束纷红幇更纎蹻也其抽琴囊甚力一姬以手拥髻体殊媻姗衣锦却立一裹唐巾后垂二带红袍系鞓上下花补子握镜向姬一姬髻顶覆如意插半月小梳凡三持小团扇倚绣床支颐生倦态一姬髻分心披后如巾幅着花半臂拈鍼引线向绣棚一作堕马髻紫花帨围腰对前姬刺绣一堆髻向頞俨宓妃妆绿衣红裆背坐挥小纨一髙髻大于面文绮殷烂着绿丝屩和身靠桐树凡十三人惟二女官及两小鬟身小余俱肥大腰腹无异懐娠而肩则坦削具秾丽状如畵史所载吾禾项子京即以所载跋后焉又项氏有虢国夫人行游图为周昉笔素地尽已烂去惟人马独存仅八骑也容体较前图殊清俊
　　书畵舫云周昉挥扇士女卷在韩太史家原系宋思陵题张受益故物也其畵细描重着色前后凡十三人为妃后者四图穷有树一株虽绢素破故而神采奕然真竒迹也苐恐更百年后褙久脱落无复神踪可寻一味按籍品较何殊捕风击影耶又见景元春宵秘戯四段人物古雅设色沈着近为好事家分藏亦竒迹也
　　米氏畵史云古畵至唐初皆生绢至吴生周昉韩干后来皆以热汤半熟入粉捶如银版故作人物精彩入笔今人收唐畵必以绢辨见文粗便云不是唐非也张僧繇阎令畵世所存者皆生绢南唐畵皆粗绢徐熈绢或如布
　　周景元袁安卧雪图
　　外录
　　书畵舫云丁晋公始典金陵陛辞之日真宗出周昉袁安卧雪图曰付卿到金陵可选一絶景处张此谓遂张于赏心亭云事见郭若虚图畵见闻志此图今在严分宜家近见子昻袁安卧雪卷先后题咏者凡十八人皆一时韵士葢为袁通甫作也又都敬寓意编自言收得范寛袁安卧雪图卷笔法妙入神不知今在何处须留心细访之
　　周仲朗按筝图
　　外録
　　广川畵跋云龙眠居士知自嬉于艺或谓畵入三昧不得辞也尝得周昉畵按筝图其用工力不遗余巧矣媚色艶态明眸善睐后世自不得其形容骨相况传神写照可暂得于阿堵中耶尝持以问曰人物丰穰肌胜于骨葢畵者自有所好哉余曰此固唐世所好尝见诸说太真妃丰肌秀骨今见于畵亦肌胜过骨昔韩公言曲睂丰颊便知唐人所尚以丰肌为美昉于此时知所好而图之矣
　　周长史惜花士女图
　　外録
　　书畵舫云周昉惜花士女图在韩氏精采生动所见昉畵宜为冠
　　周仲朗西域职贡图卷
　　外録
　　书畵舫云茂实府君旧藏周昉西域职贡图一髙头短卷前有宋徽宗瘦金标题后有明昌等印记归之韩太史余尝按宣和明昌二帝题签法书用墨名畵用泥金又宣和天水双龙印有方圆二样法书用圆名畵用方也
　　又云髙宗御府手卷畵前上白引缝间用乾卦圆印其下用希世藏小方印畵卷尽处用绍兴二字长印墨迹不用卷上合缝卦印止用其下希世小印其后仍用绍兴小玺
　　又云古人题畵书于引首宋徽庙御书题跋亦然故宣和间褙书畵用黄绢引首也近世多书于畵首赵松雪云畵至元朝遭一刦也
　　周仲朗五星真形图
　　外录
　　研北杂志云张与可家有周昉五星真形图昉为宣州长史日所畵其星法亦昉手自书
　　周长史托塔天王像
　　外录
　　书畵舫云周昉托塔天王像大着色与韩氏挥扇士女卷相彷神采动人当是真笔
　　周景元白描过海罗汉图卷
　　外录
　　书畵舫云周景元白描过海罗汉图卷见严嵩抄没籍中后归武林髙深甫家载之尊生八牋品为天下名畵第六不腆评定为卢楞伽者乃是也文休承严氏书畵记亦列周昉名下葢沿习之误耳
　　景元春院鬬鸡图
　　昔郭汾阳之女谓周昉貌赵并得其神情今观此春院鬬鸡图闺人具秾丽丰肥之态稚子得嬉笑襁负之状介羽腷竦身悍目昂尾矫兴蹀髙举正在阿堵中也更竹树花石种种咸臻六法应出仲朗手然欤时维流火之初南枝蓓蕾作一二花夗水方流玉水子记于凝霞墨花二阁书畵笥
　　仲朗欠伸美人图【绢本挂幅长三尺三寸余阔一尺六寸淡色美人长尺许背立廻身畧呈半面举手欠伸体态绰约淡妆逸韵芳香袭人石畔辛夷花一株着色鲜润本身绢上有内府图书建业文房之印葢厯代所珍秘者旧有东坡一跋今不存赵松雪尝有临本】
　　微歩柔桑陌上尘辛夷花下一酸辛何人敢与千金赠独背春风畧欠伸句曲外史张雨题
　　日长睡觉牕深偶向花前一欠伸却忆行云无覔处梦中心事付何人光弼
　　韩　干
　　韩左军马图卷
　　干马图【三大字引首】止庵书
　　吾自小年便爱畵马迩来得见此韩干真迹乃始得其意云子昻题
　　山隂王怿家藏
　　唐人畵马如相马不在骊与黄天机入神即挥洒气脱毫素先腾骧昔年曾畵穆王游八极八龙之骏云五色后来又写越影超光脱丹碧后来又写汉武穷渥洼复见神驹来汉家势走灭没开风沙壮哉此马健且雄玉花徧身云满鬃首如渴乌眼如电皎如疋练横晴空使之陷阵当破敌万马不敢先秋风如何解鞍脱其馽纵尔俶傥如游龙君不见四海罢征战九夷尽梯航方将却尔宛水之西归尔华山之阳幸逢韩供奉写尔神杜拾遗歌尔良赠尔支道林爱尔神骏悬髙堂陆游题龙媒神飞影在纸双曈墨湿电光紫乌首昂昂渴奔水青鬃迎风拂不起逸气难居皁枥底势欲陪龙走千里月支真马有如此落笔一与王生似云是吾州韩畵士长安赵说题
　　韩公畵马称神笔矫首昂藏山鬼泣眼明见此饮马图乃知榘度不可轶定嫌昔日徐庾体渴骥奔泉超法律骐骥骅骝志千里屹立天闲甘伏枥气势相宜适操纵肉骨兼匀称肥瘠世人但以骊黄求翠驳玉花烦剪剔若论右军爱鵞趣支公爱马应成癖山隂道士不换经已悟黄庭养生术持将此卷参马祖待须一口西江吸江陵吴觌题左辅周垣隠白沙龙媒絶种进天家骄嘶玉勒怜丰草渴饮冰泉带落花西狩还经千里栈东廵防驾五云车权竒灭没犹惊电漫许拳毛世特夸岑津
　　圉人唐衣冠天闲畜神骏虽非金日防不忝张景顺饱食无嫌身贱卑时其渴燥张饮之长年牧养瘠者肥龙鬐鳯臆夸权竒韩干仙翁挥翰手毫端幻出渴乌首气不凋丧骨肉匀艺精端继王裴后遥想腾骧析木津衘勒难拘自在身斗水底用求他人渌波沄沄易水春呉兴谢采
　　奚官小臣职奚为马饥则秣渴饮之龙媒八尺千里姿雪花被身云陆离洼之异种来天池乗舆重惜闲驱驰河清海晏无盘嬉壮士老死不得骑御栁春深白日迟寒甃浄汲冰花漪目光注电吻沫脂振迅欲掣青络丝奚官小臣谨厥司犹恐若后呵谴施不必前身作马通马语人心物性在善推呜呼奚官小臣身贱卑马不如人愚亦知奈何为人牧重爵厚禄不防民渴饥刮膏血剔肉肌坐令沟壑转老羸今之龚黄卓鲁谁云林藂社时所师为出马图陈诗为淮隂龚复题
　　韩公胸次有神竒写得天闲八尺驹曾为岐王天上赐不随都防雪中驱霜蹄奋迅追飞电鳯首昻藏似渴乌春草青青华山曲三边今日已无虞呉兴钱选舜举
　　何年供奉仙写此真乘黄矫矫天骨起烂烂隅目光岂无万里姿御者非王良青衫老奚官肉眼空伥伥饮秣不以时羁馽无繇骧昂首思渥洼浩荡充虚肠何来斗斛水似是出尚方虽霑金井恩未效和鸾锵蹭蹬十二闲何异古道傍回首万驽骀饱食驰康庄朝饮华清流暮垂紫游缰此马独弃捐物理良可伤君王倘惠养请试苜蓿长石林道人吕量
　　渴乌项领紫驼峰跑地求泉鬛上冲不敢牵来向江水预防踊跃学蛟龙天台髙翔
　　圉人扈从温泉宫晓汲清波浮落红骅骝觧语意相得肉騣振动嘶春风天子临轩催羯鼓绣茵檀板登牀舞美人盼睐相辉光那复临边思报主潼闗夜半烽火明锦绷儿来坐大廷此马弃捐何足道顾影长城厌水腥丹丘柯九思赋
