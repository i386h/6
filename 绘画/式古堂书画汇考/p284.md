<!-- { "loadSidebar": true } -->
　　洪武戊辰姑苏朱复吉将自西夏归出其先世睢阳五老图请记于逊葢五老者在宋仁宗朝以年德致仕相与乡里燕集倡酬以乐余齿时人慕之为作图像又为书其官爵姓氏寿年曰太子太师致仕祁国公杜衍八十嵗礼部侍郎致仕王涣九十嵗司农卿致仕毕世长九十四嵗兵部郎中致仕朱贯八十八嵗驾部郎中致仕冯平八十七嵗葢贯者复吉十世祖也真宗澶渊之役所得降人贯请防准不杀而悉宥之以所书官爵视前诸老固有不逮而种德之多则有在矣观所图像若杜之大耳魁颊王之伏犀丰下毕之长靣升唇朱之秀睂美髯冯之广额圆首五老之中峩冠圆领而束带者杜与王也余则角巾方也服色皆也履色皆素也其皆生于文明之世故其状貌清古奇而盛仪威重使后世瞻拜者莫不敛袵起敬猗欤盛哉然不知图像之作将在无恙之时乎抑在既没之后乎为读钱明逸之序独于毕曰故卫尉河东毕卿与所书不同以序为至和三年按是年九月改嘉祐元年其明年而杜薨则知图像之作在于毕没之后诸老无恙之时明矣又不知所书寿嵗果何时耶于毕固无他説不应诸老无恙而与毕俱书也及读杜之从孙绾跋曰伯祖丞相出知兖州嵗六十九明年致仕凡十五年与诸老宴集按庆厯四年杜为相至五年正月才百二十日罢知兖州七年致仕至嘉祐二年正月薨适嵗八十与诸老宴集者仅十年耳而绾曰明年凡十五年皆误也用是则知所书寿嵗在于钱明逸之后无疑也自至和三年至今戊辰凡三百三十三年其间宋元名臣为之叙跋若诗与题名者自钱以下凡得四十有三人而绾铚子荣乃三氏诸孙不与是数焉以李南寿之跋云此卷再装于乾道三年知在毕氏以洪适跋在绍熙间子荣始以地入毕氏而易得之知在朱氏矣及考蒋璨钱端礼跋于绍兴年皆专美于毕氏若谢觌洪迈游彦明范成大跋于淳熙者皆兼美于朱氏岂以子荥能慎承哉至诵张贵谟诗知其果为异论也在寜宗朝指论太极图説之非今诗云驷马鲜能容白髪万钉终不润黄罏乌靴席帽红尘里幻出睢阳五老图非异论何哉若欧阳希逊之诗则有美励之意焉何异之跋以毕髙年有以齿不以官之论而讥于钱序其得逹尊之道者欤又若黄缨谢如晦之观于绍兴杨万里俞端礼之观于绍熙皆幸挂名于此卷者非有慕其身德故哉故子荣既得此卷之十五年又跋以传其后可谓能慎承矣子荣传太学録大有大有传秘书省检阅文字应得应得传琼为元长洲县儒学教谕教谕传中书省儒学提举德润德润复吉父也德润当延祐间用赵孟頫荐召见玉德殿命为应奉翰林文字同知制诰兼国史院编修官英宗嗣位太尉沈王表授是官故此卷至德润之世所得赵孟頫虞集柳贯杜本李道坦周伯琦之跋若张翥俞焯李祁之诗与程钜夫姚燧马煦元明善曹元用马祖常王守诚赵期颐泰不华韩镛刘致周仁荣邓巨川曹鉴郭畀钱琼干玉伦徒之题名视子荣之世益多焉今传在复吉求逊为记窃惟子荣以传复吉凡六世而一伯九十八年其子孙亦能慎承若此哉矧复吉壮嵗繇科举为湖州学録入皇朝官翰林二子珪璠皆从逊学以兵部种德之厚于是乎在乃悉所述俾传悠乆云金华王逊记
　　庐陵五先生像
　　右庐陵文忠欧阳公忠襄杨公忠简胡公文忠周公文节杨公画像后学牛泰来端拜敬观且言曰士君子立身事君之大本莫先于忠节文学次之五先生之易名必以忠节议者咸以为当推原其所植立表表愈伟犹五岳之峥嵘宇宙间确乎不可防岂惟庐陵之盛乃邦家之光也精神风采百世之下闻者犹为之兴起而况生是邦拜是像者后来继今洗濯磨砺以五公为准则有不至焉不失为君子咸淳丙寅重阳日谨题
　　疾风知劲草板荡识忠臣以忠襄忠简正纪纲于征战之秋忠也礼乐太师旦文章卫武公以欧文忠周文忠杨文节宣黼藻于晏粲之盛亦忠也或者见忠于有事而不见忠于无事政犹魏郑公愿为良臣不愿为忠臣岂真知忠也哉故尝为之説曰五贤相望迪民彞尽以忠文冠圣时自古吉人吉其吉王多蔼蔼咏周诗丙寅咸淳良月初七日后学刘元刚敬书
　　古今忠臣节士多矣而斯文二三大老皆以文章鸣当世而能与国家终始葢前古所未有也良由君臣际防朝野承平故布衣敢言之气忠诚恳款无不动悟生荣死諡千载不朽当时岂无元勲宿将肝脑涂地之余虽声名赫赫见于时竹帛昭昭传于后终未有画史图之前珠后璧若此图之盛者由今言之孰非诸老之福哉三百年间庐陵之忠节闻天下后之徴文献者必于此独不知扶舆回合之气犹有似此者乎抑观此【阙】也丙申十一月庐陵刘辰翁书于鸿蒙海
　　宋以文章为天下之宗者自庐陵欧阳公始庐陵以忠节为天下劝者自杨忠襄邦乂始忠简胡公文忠周公文节杨公继之甚矣贤者之有关于气运也当天下全盛时发明正学排斥异端唐昌黎韩子以来文章功烈焕映简策卓乎不多见者欧阳公也当天下患难时国统未振忠襄以区区通判之职气吞强【阙】刺血衣裾从容就义精忠报効为南渡第一同时编修忠简抗防乞斩奸臣桧竿之槀街有与蹈东海而死同意紫阳朱先生亟称中兴奏议可与日月争光忠简之后周文忠公在相位汲引善类首以紫阳为荐庻几君子彚进国统奠安其知人之明与安邦之义葢可想见然紫阳当忠简在位时尝荐之光尧曾不一至京师及周文忠公荐之乃幡然而起则以天下无不可为之时而感知己之遇又可见矣文节承四贤之后著书立言嗣承先哲振江西诗派开示来学其居官临民事业炳烺亦卓卓有伟呜呼欧阳尚矣忠简忠襄声望絶人而周文忠杨文节二公振之然文节于忠襄有同姓之谊有师友之分同姓也忠节着焉师友也文学振焉庐陵忠节表表愈伟岂无自哉或谓信国文公大忠节乃不与五公同列殆不然也信国死节收宋三百年飬士之效炳着国史虽事有先后其揆一也何必同今如川胡氏为忠简诸孙独能寳藏五公遗像征言当道继诸贤卷末其用心劳矣其企慕至矣故具述五公之所以有关于气运有益于名教者将千万世不泯后之景慕而立功立业者又安知其将来不如五公之当日乎是不惟区区之私念亦五公在天之灵之所属望也洪武十六年癸亥正月元宵日里后学王沂子与敬书于三槐堂上
　　右伏覩庐陵五公忠节遗像作而叹曰大哉宋之为君也能以人才为治天下之本故其作兴鼔舞飬育成就莫不有以遂其性而竭其才以有益于国家而垂名于后世方宋之全盛欧阳文忠上接孔子以古文发明二帝三王之道为天下万世修齐平治之计与唐韩愈并驱不可及矣及宋之中微周文忠歴相三朝为政以得人为先故当时进用贤才克臻至治号称良相至若杨忠襄通守建康刺血书裾视死如归气折强【阙】胡文简以秦桧误国特上封事乞斩其首悬之藁街以谢天下逮夫杨文节遭时否屯著书自见庻几知进退之道是五公者虽庐陵清淑磅礴之气有所钟然化成之効实基于宋之道德仁义故能与宋三百年君臣之间保全终始惜乎髙宗不用忠简之言失于恢复遂使小人肆志而君子扼腕焉俛首今昔忠简之裔如川氏独能寳藏五公之像若五星聨辉生气犹在呜呼五公之文章事业载诸史传僃矣予将撮其大要俾后之覩遗像者则思其为人思其为人则考其行事考其行事则即此而观必有神交心防感发而兴起者顾上之人有所造就以为世道计者何如也洪武癸亥正月里后学王子啓书于佞翠轩
　　不弃图【方绢本小挂幅着色羽毛鳞介草虫花果噐饰玩物之属虽残缺丛积而傅色象形一一可辨真精微之笔也】
　　宋刻丝
　　云山髙逸图【小挂幅织成青山白云平坡双树髙士枕棹中流旷然俯仰以刻丝而具六法非朱克柔不能作也】
　　释法常
　　僧牧谿花果翎毛图长卷【纸本】
　　【款书】咸淳改元牧谿
　　右宋僧法常别号牧谿喜画龙虎猿鹤芦鴈山水树石人物皆随笔防墨而成意思简当不假妆饰余仅得墨戱花卉蔬果翎毛巨卷其状物写生殆出天巧不惟肖似形类并得其意象爱不忍置因述其本末以僃参考墨林项元汴书于天籁阁这僧笔尖上具眼流出威音那边鸟鹊花卉防者莫作眼见亦不离眼思之径山千指庵圆信
　　释梵隆
　　茂宗十六罗汉图卷【绢本髙七寸长七尺水墨前角宋方印一后角元印三】僧梵隆字茂宗居吴兴之菁山善画山水人物髙宗雅爱之因得名于时此卷乃茂宗笔观其经营位置作罗汉渡水状者或扶或倚深则厉浅则揭回视顾盼无不毕僃此茂宗之所以过于人者予甚羡之吴兴钱选舜举书
　　已渡未渡皆得渡菩萨现前开正路同登彼岸免沈沦牢把脚跟须正歩蜀庸居叟冯恪为説偈言无学无为得自由十方刹土遍遨游观空想已明心竟过水还应湿脚否曾向灵山承佛记更为苦海渡人舟世间胜地堪畱迹鬼虎龙蛇絶外忧嵗在戊寅冬十月下浣白云堂如兰拜
　　行可所藏渡水罗汉图葢宋茂宗隆公笔也朝野名公赞之如右灵石山主复説偈　十六应真同住世中流揭厉诱迷俦灵山记莂无余事游戱神通卒未休洪武壬子秋七月七日如玘
　　梵隆罗汉余一见之于元美先生家此卷又再见于遂林上人山寮笔法解脱设布奇险真贯休劲敌也余尝题渡海罗汉云世外之人岂有风波示相宰官公无渡河陈继儒题
　　释子温
　　温日观葡萄图并题卷【纸本髙八寸阔三尺禅师之三字下有宋印一方】
　　举世只知嗟逝水无人微解悟空花此一聨乃大唐贯休禅师之佳句皇宋温日观为书之为后人策励之端仍为写龙须于后癸巳年三月三十日扁舟至天佛院晴窓晚兴有见副堂寳之【以上书于画前此后写葡萄一帧】
　　纸长宜以好诗书之为后之名胜笑览诗云
　　明月清风宗炳社夕阳秋色庾公楼修心未到无心地万种千般逐水流日观【以上题于画后】
　　吴绡蜀茧笔底墨云飞一片防防秋腴收得骊龙颔下珠　兴来一扫惜处有时悭似宝露叶烟条几度西风吹不凋山阳曽寅孙奉题
　　昔年添竹延秋蔓露叶离披马乳寒今日天涯忽开卷还如架底夜凉看
　　一片秋云江上影老禅收拾入葡萄小剰有诗为伴不博凉州意自髙鄱阳仲舆叶衡题
　　就借日观韵奉题上饶程鳯飞
　　老僧妙遍中州好事擕将万里游要识色空同不朽龙须马乳等浮沤
　　日观墨葡萄
　　浓淡累累半幅披却疑月架影参差慿君问取乗槎使还似宛西旧折枝蜀益川张梦应敬题至元壬辰维夏书于云间寓舍
　　敬题日观手卷后明瑞顿首
　　墨浪黏天泼一枝累累数颗缀云衣南风吹到燕山外带得幽芗巢底归辛卯
　　防稽王斗祥观于武川吴氏明逺楼
　　题温日贯葡萄
　　满筐圆实骊珠滑入口甘香氷玉寒若使文园知此渴露华应不乞金盘邓文源
　　金谷风露凉緑珠酒初醒锦帐不成眠月明堕清影虞集
　　马乳垂垂实龙须细细柔摘来堪酿酒不去博凉州彭城钱鼐
　　温日观华亭人寓西湖玛瑙寺写葡萄如破袈裟松雪极重之其书法师杨凝式晚年专修净土道行髙卓不独书画胜也崇祯壬申五月十六日题于余山顽仙庐同观者王景晖睂道人陈继儒
　　外録
