<!-- { "loadSidebar": true } -->
　　王澹轩萱花白头翁图【绢本中挂幅着色文石后萱花丛棘棘上二鸟并栖相顾石侧野花小草翩翩生动】
　　【款书】至正丙午钱塘王渊若水畵【书图左】
　　王若水枯荷鹡鸰图【纸夲小挂幅水墨枯荷折苇鹡鸰螉飞鸣欲动流水中荇带参差】
　　【款书】钱塘王若水【书图左】
　　张　渥
　　张叔厚渊明小像【纸夲中挂幅白描渊明小像頫首曳杖巾舄萧然最得轶尘髙致】千古渊明避俗翁后人貌得将无同杖藜醉态浑如此困来那得北窓风大痴道人题时年七十八归来三迳一年秋自是羞看尔督邮王斗酒何为者不见南山不举头方外张雨
　　王生持叔厚白描渊明小像来求赞时仆被酒信笔写四句而句曲外史即刻而成词意深逺尚有余纸尝记张西巗有一篇甚好议论遂写其上云畱侯晚节逰赤松武侯蚤嵗称卧龙仇秦复汉身始终渊明初非避俗翁两侯大节将无同阳秋甲子法王正直笔宛有南山雄易地霸上祁山功王何幸奉吾足督邮能芥平生胸归来种豆南山中斜川只许桃源通门前五栁春蒙蒙落絮不与江波东环堵萧然吾未穷北窓尽有羲皇风畵图不尽千古意作诗一笑浮云空
　　渊明诗曰但恐多缪悮【原迹悮字补注】君当恕醉人东坡谓此渊明未醉时语一峯老师书此篇当亦在未被酒前所作正得古人佳趣雨云　前诗卢疎翁所作今以为西巗则人似乎被酒之余也
　　贞期为杨竹西草亭图卷【纸夲髙七寸余长二尺三寸水墨涧水篱边草花亭子苍松翠竹人在其中卷前后项氏印八十余方不録首尾小嘉字乃子京编号也】
　　竹西【赵仲穆篆引首又作墨竹一枝并题如左】
　　篱外涓涓涧水流竹西花草防春柔茅檐相对坐终日一鸟不鸣山更幽仲穆
　　翠玉萧萧在屋东主人号作竹西翁品题莫説州梦好写间云入卷中山居道人
　　竹西志有骚一章章十二句
　　客有二三子持竹西杨公子卷来见铁崖道人者一辩曰大夏之西有嶰谷之竹断两节而吹之协夫凤皇此吾公子之所以取号也一辩曰首阳之西孤竹之二子居焉清风可以师表百世此吾公子之所以取号也一辩曰江都之境有竹西之歌吹骚人醉客之所歌咏此吾公子之所以取号也道人筦尔而笑曰求竹西者何其逺也哉伶人协律于嶰竹未既竹之用也孤竹二子饿终于首阳亦未适乎中庸道也广陵歌吹又淫哇之靡竹之所嫌也地无往而无竹不必在淇在渭在少室在长石罗浮慈姥文竹之所也公子居云之隩篠簜之所敷箘簵防之所蕞结亭一所在竹之右即吾竹西也奚求诸逺哉虽然东家之西乃西家之东也竹又何分于东西界哉吾想夕阳下舂新月在庚阊阖从兑至公子鼓琴亭之所歌商声若出金石不知协律之有嶰谷饿隐之有西山骚人醉客之有平山堂也推其亭于兔园莫非吾植推其西于东南莫非吾美二三子何求西之隘哉三子者矍然失容惵然下意逡巡而退道人复为之歌明日公子来请曰先生之言善言余竹西者乞书诸亭为志歌曰　望便涓兮云之篁结氤氲兮共成堂百草棼而易蘦兮孰与玩斯遗芳曰美人之好修兮辟氛垢而清凉岂大东之无所兮若稽首乎西皇虚中以象道兮体圆以用方又乌知吾之所兮为西为东铁崖道人为李黼榜第二甲进士防稽杨维桢也
　　问讯雄宅深居在竹西风林宜月影春日听莺啼东老应同乐南邻忆旧题东风又花草相与及幽栖方外张雨
　　竹西诗文前之诸君子赋之备矣金华邵衷效白乐天歌以赠翟君彦林一笑歌曰　君不见古来爱竹知几人几人爱之能逼真请君为我侧耳听我今作歌歌具陈唐人爱竹谁第一精妙独数王摩诘作亭在东【阙】竹法却对筼筜咏萧瑟后来复出萧协律瘦茎竦节称絶笔香山居士欣得之常作长歌更飘逸萧后爱者絶不闻赖有湖州文使君使君相与数百载继与此竹传其神自言平生少知者惟有蘓子嗟云云东坡得意下笔亲笔底叶叶皆凌云当时好事刻诸石雪堂之墨今犹存其余诸子不暇论载之畵谱何纷纷元朝岂亦无作者国初以来谁复写尚书髙公生古燕风致不在蘓文下呉兴复出松雪翁飞白之石犹潇洒息斋父子俱解畵籍籍声名在朝野丹丘先生典秘阁阅尽古迹天所假呜呼数子各枯槁我欲从之生不蚤清风散落天地间遗墨萧条已如宝杨君爱竹隐竹西竹西之名人共知卷中题咏岂易得价重不减瑚枝翟君彦材今得之座中箧笥生风漪昨朝邀我观此卷清风满地歌竹词感君此意何以报索纸为作长歌诗报以双南金南金非我有报以锦绣段绣段不可久赠君相交期白首此卷此诗传不朽
　　杨子宅前好脩竹应看万个碧交加薫风满簟吹苍雪春雨充庖尽玉芽茶臼或闻来北牖箨龙未许过东家时时彷像州去挂杖寻君日又斜扶风马琬
　　竹之清自淇澳诗作知所贵重晋唐以来爱竹若子猷元卿辈不知其几矣其为人类皆如瑶林玉树洒然风尘之表所谓淟汨迂疏尘胸垢面者弗爱也至正乙未春余来浦东张溪杨君平山爱之植竹数百竿于西林结亭苍翠间扁曰竹西因以为号焉一日出示手轴展观友人杨廉夫作三辩以志之奇甚索余诗僭赋长句愧不工也
　　红紫纷纷凡目子独深居嗜修竹西林培植造化功阅嵗亭亭立苍玉棱棱老节霜雪余洒洒数竿烟雨足髙标劲节君子贞孤坚雅韵幽人独炎氛一飞不到满地浓隂清肃肃生平不侔千户侯直欲逺继王子猷元卿三径亦萧散七贤六逸真天防结亭松下临清流竹西名扁志所求春波荡瀁曳文縠山风戛击鸣苍球朱檐乱拂翡翠羽湘帘半掩瑚钩平山家住张溪侧髣髴当时草宅贞期写作畵图看个个峥嵘扫空碧旧栽雨露今满林新长琅玕过百尺嵗寒尚友双髯松枝干相依如铁石绿窓沈沈几席润日对此君成莫逆松江水滑清涟漪涟漪泻入青玻璃玻璃竹色光陆离醉呼美人歌竹枝竹枝辞古知音稀广陵鼔吹作者谁廉夫三辩尤崛奇中涵妙趣吾不知竹西竹西细论之临风朗诵淇澳诗月楼赵橚为竹移家亦苦辛我如东道竹如賔石头路滑机锋峻岘首碑沈感慨新淡月半窓金防影清风一径玉传神明当拄杖敲门去爱汝草亭上人至正十五年嵗在乙未臈月廿八日曲江钱惟善在胥浦义塾题　岘首借喻广陵今昔之不同
　　溪上人家多种竹林西清意属诗翁湘灵鼔瑟风来巽凤鸟衔图月在东一室萧闲淇澳似此君贞节嵗寒同何当径造谈处静日敲茶试小童涿郡陶宗仪
　　铁崖平生以文字为防戏如竹西题最枯观其落笔层层叠叠乃能发许多议论亦可谓宏且肆矣余尝评应酬未尝为文之病此良验也杨公子得诸公品题今日姓名赖以岿然不亡文固天地间最寿之物孰谓儒生终日防笔墨为不急事哉治七年六月望日前进士呉郡杨循吉观于袁君养正楼居题
　　杨氏竹西之号为之品题者皆有元一代名家彼后人既鲁玉之失而养正复赵璧之得可以永传矣昆山黄云
　　元竹西草堂景赵雍竹枝墨林山人项元汴清玩用价念两购于呉中
　　王立中
　　王彦强破窓风雨图并题卷
　　破窻风雨【书引首】古田
　　纸窓风破雨泠泠十载山中对短檠老矣江湖归未遂画间如听读书声　刘君性初以破窓风雨自居诸公赋诗成卷因作此图并题絶句于左至正廿六年嵗在丙午暮春之初遂寜人王立中彦强
　　环堵篝灯夜閴寥欺人风雨更潇潇诗成惊落鸡窓笔梦破【阙】来马鬛瓢万里浪开看异日连牀屋漏耿今宵丈夫莫袖为霖手防沃人间九土焦陆居仁破窓风雨记
　　大名刘易性初氏蚤从宣城汪先生逰后值兵变避地吴中今年从呉兴来见子草阁出玉坡周公所篆破窓风雨四大字葢书汪先生赠语也求予文志之予闻破窓在钱唐时夜半读书有飓挟怒潮从海门来肆其暴烈沙漂石怪雨与之俱若万骑出祈连北鏖于大漠而矢石俱下若蛰龙决起千丈而沧溟之水倒立若黄河自天而落东以龙门吕梁而雷鸣雹喷也崇城如山者圮层观如云者堕其破窓如一叶漏篷下寒碛上人惧其有不可支者明旦天地清霁贤郡长有过而诘者曰刘子破窓尚无恙不吾馈酒醪解汝愠性初启窓一笑曰吾由敬亭过武林入云门下苕霅遭风雨者凡几吾皆安以为常子何置戚戚于其间哉而呼酒共酌歌老杜秋风破屋辞以浇其中之磊魁者亦乱世一奇士也虽然少陵破屋不为一己忧而寓忧者天下之寒也惟少陵能安秋风破屋而后能推大厦万间之庇性初能安风雨破窦而后能居玉堂云雾之窓吁处变而不失其常居安而不乎危是在性初性初谢曰某不敏敢先生之规至正甲辰嘉平初吉东维叟防稽杨维桢记
　　兰雪子脱畧干戈外逾十年未尝有忧色所在读书虽败壁頽垣霜晨雪夜不倦斜风横雨有所不避也一日持牯腰轴过小篷股曰吾读书处号破窓风雨吾师汪翰林先生所命也銕厓先生记其端文雄诗豪继其后者珠贯玉叠公其无一言乎哉予应之曰列仙之儒之言倬乎云汉之章矣予尚何云虽然当破窓风雨之时人不堪其忧而士之读书穷理其间者不改其乐也是故观风雨之势足以助吾气之浩然听风雨之声足以资吾趣之洒然风樯阵马不足为其快也龙吟虎啸不足为其壮也金舂玉应石裂竹折不足为其清也峻宇雕墙琼宫瑶台云窓雾阁不足为其坦而幽安以乐也当是时岂知破窓之陋风雨之厄哉破窓不能陋风雨不能厄则吾之神爽飞越若骖紫鸾驾白鹤度银潢逝碧落上玉京以登五城十二楼也果能若所适则羣仙之地位清髙隔风雨者吾将告之以百万亿苍生命堕颠厓受辛苦也虽然未造乎是则忧民之忧者必先忧己之忧乐民之乐者必先乐己之乐忧之如何忧其不能正己而己乐之如何乐其不复狥欲而已吁吾之灵台丹府若泰山磐石之安若清天白日之明若松泉兰雪之洁则吾所处之地破窓之破自破而吾丹府之窓不可破也破窓之风雨自摇撼而吾丹府之窓不可以摇撼也则吾廓寸地于八荒开冲襟于千古者风雨且不识又安知所谓破窓也哉士不可以不毅吾于兰雪子不能无所劝云东海賔艾纳老友钱鼒叙
　　破窓风雨敬为性初征君赋
　　润逼疎櫺寒侵芳袂梨花寂寞重门闭检书剪烛话巴山秋池回首人千里　记得彭城逍遥堂里对牀梦破檐声碎林鸠呼我出华胥恍然枕石听流水
　　右踏莎行呉兴王国器
　　檐宿呉云风轻楚袂门深不似春宵闭碧疏吹霤湿灯花客乡无梦寻珂里　剪韭吟边听潮浪里江悬漏杳归心碎相思鸠外绿蓑寒一帘蕉响秋如水嘉兴张翨用前韵
　　破窓风雨
