<!-- { "loadSidebar": true } -->
　　昔田稷子相齐受下吏金归奉其母母以不义之财出其子稷子惭而出返其金归宣王请就诛王悦其母义赦子罪复其位以公金赐其母原夫田母恶子受不义金而出之葢欲俾其迁善改过而尽乎忠孝可谓严且贤矣稷子畏母之训乃归金于宣王而请诛可谓知过而能责已矣宣王赦稷子罪复其位而赐其母金是悦其义忍废其后又使稷子惭惧而不敢复为可谓能寛裕而善御臣下矣且田母稷子宣王各有所处而然观者则必有以取之也防稽钱士鸿
　　名家数出忠孝子节行班班纪青史稷子相齐受吏金奉金娱亲亲不喜弄权窃势非忠臣权移势夺殃乃身汝虽无悔奈我何金为长物何足珍母教君恩两相得稷子内惭心恻恻从今尽孝须尽忠不使此心为物易秦吴宦者独异心得金奉母欢爱深朝来展图三叹息归家欲弃囊中金鲁斋
　　秉钧当国相齐宣何事贪私不赧然遗母只知金可奉出金深赖母惟贤方惭请罪荣公赐岂料垂名玷史编此日展图重感叹君亲恩义两能全赵季行
　　昔李景让为显宦御下不法母责之军中遂安陈尧咨典名藩以射为能母杖之金鱼堕地世未尝不以二母为贤若田稷子为齐相私下吏金以遗母母怒出之既而子畏惧归金于王王感悦赦其罪复其位以公金赐其母是能使下以忠奉上上以诚待下则其母之贤为何如哉当其出子时惟适以义固不计其亏恩及其下顺而上悦乃知好义者人心之同然耳论者不原其失义于子而责其亏恩于母殊不知大义灭亲君子所尚若使隂饬勿泄俾还其金于所致之主是终于欺君也岂贤母之心哉噫世之人惟知爱其子而不劳冝观于此而深省焉钱唐常士伦
　　稷子相齐怀金孝思母子至恩岂忍斥非恐来不义反累母慈呜呼噫嘻宣王赦之赵用
　　子孝娱亲奉百金母辞不受母恩深世间不是无田子千古难求阿母心观幻道人
　　母之于其子道固在乎慈然爱而不劳非慈也过而不箴非慈也先其公义后其私恩使不陷其子于不忠不孝之域斯可谓之慈矣古之人有行之者其惟田稷子之母乎稷子相齐善政未闻而受下吏金其所以受其金者得非私一人而贻祸于千万人乎将受其赂而误国家大计乎抑将由兹萌孽而遂覆吾宗【阙】　　乎稷母见其金直斥其不忠不孝而出之者非无意也稷子惭而出反其金归于宣王请就诛者是悟其母之训也宣王赦稷子罪复其位而赐之金者是旌其母之贤也夫以一妪之防能守大义上感之下化之君不以其子为不忠人不以其子为不孝千古之下传诵其名而不已则其为母之慈孰有大于此者乎后之人写其真以为世玩亦可谓知稷母者矣是为跋钱清秦榘
　　愚阅魏史太武使翟黑子奉使并州受布千匹事觉谋于著作郎髙允允曰公帏幄宠臣主上问当以实对庶或见原不可重为欺罔果召问不实对黑子于是见杀今披图田稷子为齐国相受下吏金百镒归以奉母母怒曰子为齐相不能以忠事上私金污我尔可将金面王请诛稷子感母训而悔过出金面王请诛王慨然赦稷子罪以金赠田母贤嗟夫人生天地间为三才主参天地赞化育心当秉至公不当以私意害其良心能以【阙】忠事上得为臣矣呜呼稷子既为齐国之大臣黑子能为魏朝之奉使不以忠贞立心乃循私欺君害其良心惜哉向使黑子听髙允之一言庶几可逃其罪矣若稷子母不能以训则亦与黑子见诛矣且以受金受布皆为私已而欺君论一律而同罪何其黑子见杀稷子见原欤噫人之所以为人立身有道葢谓内有贤父兄之教戒外有贤师友之诲益行止安得有不正邪私欲安得而害之耶虽然稷子田氏世为齐国令臣勲业累积难比黑子在魏为太武一时之宠臣吁此亦齐王有人君之大度不欲絶田氏之后云武林施济
　　相齐田稷子位列人臣右私受下吏金拳拳归遗母母见访其由坐责即顔厚设陷路人听只手难掩口心知贻君亲首金陈罪咎宣王感母贤锡金复官守汗竹载班班亘古流不朽荥阳潘存礼稷子受金归奉母母嫌不义柰金何此图如落庸人手定使贪金愧色多仙都生
　　稷子当时秉钧轴归来拜母多黄金黄金奉母期母喜母反见金无悦心责之不忠与不孝稷子惭出心钦钦反金归王请诛已王悦母贤赦其死赐金老妪复子官至今行义垂青史人皆有母得似稷母少人皆有子得似稷子多披图蔼然见忠义子兮母兮奈尔何余乐生
　　呜呼田稷子之为齐相也国之安危民之休戚繋焉曷为受金于下吏不有于其君者甚矣夫下吏受金尚不忍为况国相哉复以不义之金归遗于其母母若从而纳之则致母于不贤幸不纳而斥之不贤而能之乎惜母不能戒子于其先而待归金斥之且齐王授政于其相相受金而王不知非母斥子子不以金返王王终不得而去之王奚赦罪而复其位又以公金赐其母胥失之矣王之心不责其臣是贤于母也母之心固责其子是恩于子也君臣主义母子主恩为人臣者不可以不忠于君君不可以不礼于臣为人子者不可以不孝于亲亲不可以不恩于子若田稷子于其君于其亲忠孝不两全母虽明于义而恩不能终君虽深于思而义不能明岂不闻崔暐之母卢氏常戒子弟仕宦者将钱物上其父母知其非理此与盗贼何异及王宻暮夜遗金于杨震则曰四知斯言得之矣今观是图必欲使人兴起好善之良心非直为观美也耶予何议故书而归之防稽梁东尽心无我之谓忠体行不亏之谓孝箴戒教育之谓慈制事合冝之谓义四者能尽其一人斯为善矣且夫瘠人肥已贪贿误国岂忠也哉覆宗絶祀贻祸于人岂孝也哉循情勿诲至于败子固非慈矣人欲恣行天理防灭亦非义矣是故为臣当忠为子当孝为母当慈至若处财一断以义此亘万古不易之至论也呜呼今以四者之行责望于人知之者尚少矧全之者乎虽然吾于田稷子之母庶几见其尽善于四者之一也欤昔田稷子为相于齐私下吏金百镒归奉其母欲希母以喜而母见其金直峻辞斥以不忠不孝而出之使知公义有在而慈爱之心隠然于言外见之故稷子惭而出返其金归于宣王请就诛者实悟其母之训责有所惩创而云耳宣王舍稷子罪复其位又旌母以公金者亦由稷母之贤徳有所感激而然尔噫稷母一妇人也而能涤稷子贪污之行使归于义杜齐王好货之心使开其仁上感下化君不失为贤君子不失为孝子至今脍炙人口诚见其尽善于四者之一也已虽百君子殆无及焉千载之下岂无敬慕者哉宜乎绘真以遗家学之训非特为世玩也因志帙后云广汉张绍
　　股肱任重如山岳秉国权衡当奉公岂意蠧纲私贿赂度情斥子负贞忠一朝盛事流青史千古令人感教风主圣亲贤昭日月披图熟玩阿谁同东野生
　　子膺慈母训均励宰臣心白骨黄金尽其名独至今防稽云栖钱本立
　　百镒私金岂妄传展图三叹忆当年齐王若正田郎罪千古谁知阿母贤王珉
　　稷子相齐国佐治调洪钧但输纯且直安可欺君亲下吏餽金至不问屈与伸私金奉其母其母心即嗔责忠又责孝声气何訚訚稷子内惭愧面王能自陈返金纳陛下愿言诛防臣王亦悦母意复位终其身贤母实可旌公金降紫宸母兮守大义王者开寛仁吁嗟世间妇諵諵怨家贫吁嗟稷子母后人宜写真渔海生
　　田稷子受金奉母母斥其非而出之母可谓贤乎不贤乎楚人之父攘羊而子证之为直者子果直乎不直乎葢主于国者义主于家者恩也稷子相齐国之安危民生休戚系焉宣王好货之非心稷不能格今复受金遗母其于匡正之道何如哉宜乎母不敢私必断之以义焉田母诚可谓贤母也夫父子相隐天理人情之至也父不为子隐子不为父隐则天理人情逆矣又安得直哉吾故曰稷子受金母不能隐主于国义掩恩也证父攘羊不得为直主于家恩掩义也不独如是舜之与象周公之与管叔均为兄弟之伦所处有不同者事势固殊家与国之谓也论者不此之鉴而直以田母出子为非不亦宜乎抑又攷稷子之事与后汉孙性者同科性私赋民财市衣进父父怒责不受性持衣自首于胶东相呉祐祐曰掾以亲故受污辱之名所谓观过知仁是也俾性以衣遗父宣王原稷子罪复稷子位而以公金奉其母亦观过知仁者欤圣人名教千载不可诬也防稽山樵
　　田相私百金归以奉其母母怒出其子不义非我有子惭服至言请死齐王前王感复子位赐金旌母贤悠悠千载下尚为人所传之君重髙义图象丹青妍缅怀迹易朽求文为之宣谔谔仪曹论侃侃博士篇持用示后人永言矢勿谖西江渔者尝观齐相田稷子受下吏金遗母母斥反金就罪事而耆儒岓士代不乏论虽详畧不同其母一归于贤矣抑读防稽山樵朱和斋文以汉呉祐掾以亲故受污辱之名观过知仁为证王宜原其子也夫王宜原其子也夫浚仪赵士卬敬题
　　田稷为齐相三年百镒金包苴无旷日柄政是初心惟母贤堪尚论君恩太深污名磨不得千古作规箴蓉洲生任文信
　　千古髙风数震贤田郎底事利心缠若无阿母兼明主忠孝应教不两全临川尧安
　　稷子为卿受吏金母心不纳示恩深旌嘉又赖君王赐一段髙情传至今东山谢实
　　世人谁不重黄金难得慈亲识虑深子孝母贤君有徳披图三叹激人心翁洲赵能
　　噫嘘嚱人奔奔皆为名利之所役贤反愚兮明反昏夜却金兮尚洁择一钱兮义同颉莱芜甑中尘扑飞悬鱼老子肝似铁四公皦皦何不墨图中但见齐田稷蠧吏亏纲勿足夸特貌慈闱耀贞徳奉金本欲娱亲喜阿母怒兮惊且媿若使当年一纳间那得芳名播青史主圣亲贤臣涤衷公金赐妪恩爱隆非独舍之罪不诛昭昭淳化仁风我披此传重踟蹰岂独田卿贪若斯谓语今人知不知偷安茍富诚何如老万翁志不渝费千金蓄此图此图传后世后世重义轻金与明威易东
　　雷雨防婴图卷
　　吾夫子迅雷烈风必变而庄周以疾雷破山而不惊者为至人然则夫子惊乎曰非惊也敬也圣人敬变于色常人惊掩其耳若周者不愿为常人而自殊于圣人者也以为不惊而不知其流于不敬谓之至人然乎不乎然则吾党之遇迅疾也冝如何曰与其周也宁孔响林子陈膺
　　襁褓痴儿岂解惊与儿掩耳自忘生迅雷疾雨虽堪畏不夺人间至爱情王勉
　　卷首有响林先生题语游夏何敢赞一词惟有悲感敬慕而已矣至正乙巳九月二十日诸生赵郡苏大年拜题
　　年登儿号寒恐非雷掩耳襁负免匍匐诚心全母子清防李国夀
　　殷殷春雷起蛰潭阿防抱子过溪南不知风雨空山里亦有幽人睡正酣坚白老人
　　雷雨翻空只尺迷褰裳携幼欲何归邻家倘是鲁男子仓卒惊危未可依
　　冻雨欲来云覆林一声霹雳破隂英雄匕箸有时失何况人间儿女心
　　澒洞奔雷山欲摧山头云气怒如炊纷纷掩耳惊欲仆正是希夷鼾睡时
　　云雨埋山玉虎鸣匆匆掩耳畏儿惊几囘展卷空长喟车马何人到母茔　俞希鲁
　　轰雷欲破山急雨撼坤轴母兮抱儿归掩耳趋茅屋畵师巧为此村景了在目一时似可惊四郊想霑足明朝雨霁还复来平畴却看秧针绿京口郭畀
　　雷轰雨乍母急恐儿惊儿惊犹自可母急若为情雷雨防常恶深闺杳不闻前村今只尺如隔万重云曹鉴
　　迅雷震空山云黑雨迷路子惊母抱持慈爱真情着相彼匹妇愚犹知畏天怒修省君子心矧可忘恐惧尧岳
　　迅雷奋天怒神妙诚莫测气恶或相感掩耳嗟何及君子尚修省兢兢坐斋栗愧怍岂所懐敬畏思有则新图幸昭示庶以警顽惑
