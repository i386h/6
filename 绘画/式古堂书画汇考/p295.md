<!-- { "loadSidebar": true } -->
　　金屋春闲午漏迟宁王玉笛罢愁吹婴儿还自可人意索乳看花娇更痴匡山李润
　　日长别院停针线瑜珥瑶环引一双风静绿蕉交鳯尾新凉分得到纱王涣
　　钱霅川竹深荷净图卷
　　李睎古树石李龙眠人物画史中俱列妙品只此图能兼三絶真钱玉潭得意笔也邓文原题予家有玉潭翁三仙对奕图毎明浄几辄与友人展玩觉有生气勃勃兹于民瞻斋中更得覩此恍若置虚舟于渭川泽畔清风习习自涧谷中来也直令人有遗世之想陆辅之
　　吴兴钱舜举画种种臻妙独是卷写少陵诗句务脱铅华归之冲澹竹树扶疎冠裳啸咏而当时一叚纳凉景色宛具笔端诚佳品也昔人谓王右丞画中有诗吾于舜举亦云云间沈粲
　　钱舜举硕鼠图并题
　　尔形可憎无牙穿屋貍奴当前终难饱腹霅川翁钱选舜举笔
　　老穗累累落烧烟不堪嚼啮污残涎玉堂学士存深戒为尔重歌硕鼠篇中书礼部员外郎元永贞翻盆触鼎势纷拏奸黠防盱类不殊暂放田间防野穗絶胜官廪作穿窬儒学提举陈庭实
　　黠吻工馋恣陆梁粟初黄未登塲君看一穗填渠腹可信年年盗太仓前集贤待制冯子振奉皇姊大长公主命题
　　炎日催黄一穗云田间饥鼠已尝新翳行窃歩安能饱红腐仓中粟正陈赵岩
　　古者大蜡迎猫为其食田鼠也禀质于隂窃民食以茍生犹恶而除之彼何人斯剥民肌髓以自奉尤可恶之甚者不抉其党而尽去之民之害不息也噫蔡文渊敛袵敬书
　　七尺长身愧负多清时空食几困禾营营苍鼠才分寸不奈诗人总谴诃翰林直学士袁桷敬题禾黍连云待嵗功尔曹窃食素飱同平生贪黠终何用看取人间五技穷集贤直学士邓文原敬题六月汗如雨谁信农家苦一粒未沾唇先饱田间鼠集贤学士王约
　　华黍如云已报豊止忧鼠穴未能空土风才及迎猫祭想得今年八蜡通国子博士栁贯
　　苦尽谷才黄将収欲上塲农家未到口田鼠已盈仓直贤大学士陈颢
　　诗人连类等丘山着意尤深一粟间九鼎云雷富魑魅也应川泽破神奸监修国史长史李泂尝谓李斯称硕鼠相因红腐岂云多画工不作貍奴捕犹绘防防盗一禾翰林国史杜禧
　　钱舜举草虫图卷【诗多集唐不録】
　　右霅川翁草虫一卷精工絶伦即徐熙易元吉不过以细巧得名不若是之奕奕生动纎纎悉备其殆画笔而兼化工者与荥阳郑
　　钱玉潭瓜蔓图
　　嗟予忆昔少年日仗剑束书随处适一朝游至青门东赤日炎炎何太炙枮肠渴吻难留题眼底幡然遇生客问之不肯言姓名乃是秦侯之子息勤勤拉我临家庭净扫苍苔频拂席冰盘托献家园瓜始信东陵有遗迹不比江南荔子浆无限清凉透胸臆曾将家谱求新题还把中书扫香墨别来已及三十年欲覔他方无处摘今来作客来儒林偶见此图深太息钱公舜举非常伦好把珍藏莫轻掷髙门积德如海深天锡此图宁易得花英簇簇攒金钱瓞蔓绵绵添翠色子孙繁衍如此图万古流芳延世泽携来索我题长歌不管胸中才略窄兴来但觉毛骨轻笔阵纵横风雨疾云西梅屋秋风展蔓熟平原翠叶金花宻更妍忆昔邵平侯去后青门声誉至今传三山陈士竒
　　吴兴画史擅良能笔底生春写八棱寒嚼水晶思老杜味过崖蜜感东陵秋风落刃清残暑夏日和冰解郁蒸瓞绵绵多赋咏子孙宜尔世相承严濑王琼
　　簇簇青枝似锦铺东陵传种入天厨画工写作丹青巧烦暑犹堪赛酪奴蜀山人虞集题
　　东陵遗旧业千古播图看耿耿金花簇绵绵翠瓞攒刃分琼液润齿嚼水晶寒阳节均能守流芳永世安云西蔡瓛
　　外录
　　瑚网云蔓图为王敬美所藏甲寅秋王得之娄友云
　　钱舜举临陆探微金粟如来像幷题卷
　　维摩像　舜举
　　我本太乙之精化身为维摩公真天人也与我有夙契可图吾像选敬承教而图之大德四年六月朢日清曜老人钱选舜举谨识
　　外录
　　书画舫云钱舜举维摩像纸本重着色面相如生舜举自跋其后当为而翁画本第一此卷亦在韩氏当与王征君百谷家子昻画如来相伯仲也卷为犹子诞嘉所购全学陆探微
　　清曜老人弁山雪望图卷
　　外录
　　书画舫云舜举画山当以弁山雪望卷为最后有潘嚞等四跋佳品也其小本归去来图则真而不逮矣
　　霅川翁唐三学士图幷题卷
　　唐三学士粲三英挺挺人才艺术精无事围碁春昼永至今画笔上传名吴兴钱选舜举
　　唐朝内相极淸华出入黄扉掌白麻承诏归来无一事闲寻碁局到昏鸦不二心老人
　　唐三学士卷题辞
　　右此卷钱舜举所图唐三学士吾里好事者谭继先传心得之前进士李一初希蘧先生题之也先生登元统癸酉李齐榜进士第始参议张公起岩尚书宋公诚夫监丞揭公曼硕读其廷对防拟甲是科啓缄乃南士遂改次李齐公平会齐病上表谢恩则先生也城西龙湖干之记验矣初授文林郎应奉翰林文字未上过家拜重庆乡邦荣之已而连丁内外艰改同知婺原州事兴学教民士子骎骎知所向方转儒林郎江浙儒学副提举同寅班公彦功以善书鸣词翰兼工班让能焉既还乡值乱离用广西宪臣荐入风纪佥湖南宪道梗未任养晦里中诸义垒转徙禾川诸诗礼大家争迎致之虽在艰危不忘忠爱时纾思乎吟咏文字之间兵燹后所存惟云阳集而已先生人品髙尚胸次廓然无城府故其为文不事剞劂而縆幅自然诗亦如之评者谓有舘阁气象呜呼已矣九京不可作矣今覩此画此诗宛然鸾停鹄峙之在目也继先什袭惟谨念遗响寥寥不逺湖江数千里介其子以和装池成幅恳识其后意恐先生地下笑里中人为尔寂寂也厚哉继先之用心也余于是益有感矣天之将防斯文吾里也吾不得而知也胡为使先生以垂絶之音声诸阜山之义垒天之未防斯文吾里也吾不得而知也胡为俾后死者获嗣其遗响于今大明朝玉堂之琼署其亦有数也夫其亦有数也夫言之不足载咏歌之其诗曰老钱设色工写真图此学士祗三人其时大开天册府人中妙选皆鳯麟更番无事各退坐华舘方牀锦绣茵手书不看着棋子何以得此逍遥身流传幸得谭隐士题品不用余缙绅前朝学士李应奉防笔落纸如有神今朝翰林刘学士紫薇泚露当清晨李则已矣邈遗响捧心之后难为颦工颦效颦不用辨且看梅花报小春时洪武二十一年苍龙戊辰良月既望翰林学士奉议大夫兼左春坊左赞善里中老契家刘三吾坦坦翁书
　　舜举观梅图并题卷
　　不见西湖处士星俨然风月为谁明当时寂寞孤山下两句诗成万古名吴兴钱舜举画于习懒斋并题痴童臞鹤冷相随笑指南枝傍小溪到处一般香影色孤山只在断桥西　右题和靖先生观梅图无懐上人徴予作愧弗称也至治元年春西湖村民仇逺书
　　钱玉潭五君咏图并书卷【白描】
　　五君咏
　　阮籍
　　阮公虽沦迹识宻鉴亦洞沈醉似埋照寓辞类托讽长啸若懐人越礼自惊众物故不可论途穷能无恸
　　嵇康
　　中散不偶世本自餐霞人形解念黙仙吐论如凝神立俗迕流议防山洽隐沦鸾翮有时铩龙性谁能驯
　　刘伶
　　刘伶善闭关懐情灭闻见鼓钟不足欢荣色岂能韬精日沈饮谁知非荒宴颂酒虽短章深衷自此见
　　阮咸
　　仲容青云器实禀生民秀逹音何用深识防在金奏郭奕已心醉山公非虚觏屡荐不入官一麾乃出守
　　向秀
　　向秀甘淡薄深心托豪素探道好渊观书鄙章句交吕既鸿轩攀嵇亦鳯举流连河游恻怆山阳赋　魏嘉平中阮籍嗣宗嵇康叔夜山涛巨源刘伶伯伦阮咸仲容向秀子期王戎濬冲并居河内山阳县其为竹林之游世号竹林七贤顔延年作五君咏乃黜山涛王戎以其贵显有负初志也余因作五君咏图且书延年诗于卷后清曜老人钱选舜举
　　外录
　　书画舫云吴兴八俊赵王孙称首而钱舜举与焉至元间子昻被荐入朝诸公皆相附取官爵独舜举龃龉不合流连诗畵以终其身传闻所畵五君咏学周文矩王跋极推毂之而公寄意亦髙雅又见公仙奕图和靖观梅二卷一临杨光庭笔一仿李公麟作后有自书诗跋文采风流可挹也
　　习懒翁列女图
　　钱舜举年少时嗜酒好音声善畵髙者至与古人无辨尝借人白鹰图夜临摹装池翼日以所临本归之主人弗觉也今老矣其画益不可得湖之人经舜举指授类皆以能画称然而舜举髙矣此三图舜举所临诚古名本刘向书序记古之列女多矣古人因之以为之图此独取邓曼许穆夫人括母岂非以其识微知逺也耶妇人之于父母夫若子之间不失孝贞亦已多矣今楚魏赵之事未见几防三人者固已言之其言之雠无毫末差若符合谷应渊澄而日出凡于形声之内举不能以自遁则三人者之明其于妇人独不甚贤也哉大德四年龙集庚子七月望金华胡长孺书
　　钱舜举秋茄图并题卷【纸本髙一尺长二尺六寸淡色秋茄一本二花三实秀色可飡老圃生涯撩人抱瓮之思】
　　老圃秋芳【引首横书】原博【黄笺本】
　　忆昔毗山爱写生茄任我笔纵横自怜老去翻成拙学圃今犹学不成呉兴钱选舜举
　　短短树疎疎花西风篱落畔生意自无涯累累结就紫金实晓露凝华耀晴日苕溪貌得画图看一片秋光落神笔云间钱博
　　紫苞凉沁露香新十畆秋光一望匀莫厌此中滋味薄东陵亦是种人东吴陆防
　　林下新开老圃堂繁花不种种秋芳柔枝细簇瑚树嫩叶低垂紫锦囊七月金风吹不老五更甘露湿犹香纷纷甲第夸粱肉淡薄谁知滋味长姚江吴节紫叶低垂紫实新粉痕含蒂露轻匀苕溪后笔能神妙老去翻怜学圃人　钱吴兴画入神品当时工史多假公名故公晩年之作必自题识其后以别之此图系以絶句亦公晚年笔也仁和夏时正落苏和露煑来新味与羊肪太不匀却爱忘机秋圃里逺遗荣辱汉隂人荥阳潘暄和
　　瑚枝缀玉苞新露叶纷敷紫翠匀老圃飡滋味足只愁无酒可邀人古并周瑄次季爵韵为防夫书
　　雨畦芳树若云稠实结累垂紫锦毬爱杀老钱三昩手分明写我故园秋淮阳史敏
　　老圃秋风里疎花独自芳叶稠初覆緑子嫩未成黄香积山僧供茅茨野客尝江南多此味见画忆家乡安丘袁凯
　　紫苞青蒂叶微黄老圃秋深浥露香自是宪台清似水澹中滋味较来长　古今名物可宝者多但其显晦之间亦若有数存者不遇其人虽昌黎之文终为頽壁败箧中物耳况乎楮颖余墨哉是图虽粉黛非故而名卿大夫爱重如此非得其人则亦求汝于醤瓿上尔岂能有是显耶然则今日之吐竒抽秘竞为称掦亦此画之遭也嘉兴伍方识
　　钱舜举山居图【纸本髙八寸长三尺六寸设色粉云丹树翠岫苍苔水面有人行舟翩翩逸致】
　　山居图
　　江上岚光滴翠微江波浩渺荡晴晖石林霜老丹枫树茅屋云深白板扉镜里一天飞鸟尽槎头三尺钓丝归展图无限沧洲兴愧我黄尘未拂衣纪仪
　　桃源起新徴芝岩亦科税剰水残山无寸遗白云梦断归来地晴忽见古画图眼中突兀开仙都圃沧洲宛相似不知尘世皆泥涂芙蓉髙金璧海霞掩映成五色茅堂深开白板扉渔矶隂防青苔石江天镜阔波不惊野树锦列秋无声扁舟载客向何去日暮还防鸥鹭盟如此髙情复谁有烟云空落丹青手卷图三叹意茫然凄风飒飒生林薮纪堂
　　钱舜举秋江待渡图并题【纸本髙八寸长三尺余着色】
