<!-- { "loadSidebar": true } -->
　　【阙九句零十一字】龙旂前却因病痩出竒骨盐车之厄宁非天风流文采磨不尽水墨自与诗争妍畵山不独山中人田歌自古非知田郑防三絶君有二笔势挽回三百年欲将岩谷乱窈窕眉峰脩嫮夸连娟人间何有春一梦此身将老蚕三眠山中幽絶不可久要作平地家居仙能令水石长在眼非君好我当谁缘愿君终不忘在莒乐时更赋囚山篇闰十二月晦日醉后写此
　　子瞻再和前篇非惟格韵髙絶而语意郑重相与甚厚因复用韵答谢之【原迹之谢钩转】
　　忆从南涧北山边惯见岭云和野烟山深路僻空吊影梦惊松竹风萧然杖藜芒屩谢尘境已甘老去栖林泉春篮采术问康伯夜灶养丹陪稚川渔樵毎笑坐争席鸥鹭无机驯我前一朝忽作长安梦此生犹欲更问天归来未央拜天子枯荄敢自期春妍造物潜移真幻影感时未用惊桑田醉来却畵山中景水墨想像追当年玉堂故人相与厚意使嫫母齐联娟岂知忧患耗心力读书懒去但欲眠屠龙学就本无用只堪投老依金仙更得新诗写珠玉劝我不作区中缘佩服忠言匪论报短章重次木瓜篇　元祐己巳正月初吉晋卿书【内自字原迹旁注右二跋中行书绢本】
　　坡公标格卓越千古诗若字若畵咸克副焉昔获其片幅不啻径尺之玉然王晋卿则当日风云契也曾于王定国家赏其烟江叠嶂图书十四韵为题赠晋卿步韵和之又赓又和各各长篇金石递应岩谷皆响殆所谓诗中有畵畵中诗耶余每读其诗辄心醉其图意陵谷递易剥而竟蠧乎妙而通神乎云际缥缈已耳迨宦防金陵客有云此图尚在人间噫帐中秘莫瞷其蔵紫炁斗间更谁能为合者一日兀坐闲斋有老秃执此卷求售披阅间烟云生动墨舞笔歌恍惚二公悟对喜不自持急罄羞涩囊中应之呈诸赏鉴家咸郑重钦为至寳直欲觞而夀之余亦恐久而湮也重付名手装潢精彩尤觉光怪愈有感乎时代变迁神物离合各有数存乎其间有几百值求之不得者数十值得之几大家谋之不得者村野得之几十年望而见之不得者忽忽瞬盼间得之其天耶人耶余坦率絶少沈癖惟于此道如嵇生之癖于鍜阮子之癖于屐或于【阙】此癖而有忽逢则亦天人互合之一也低徊时代恐后之视今犹今之视昔神物之逢不偶善守则全在人焉因附数言于卷末以告后之子若孙知予郑重二公洵逾径尺之玉珍而防之勿替有之毋以篇中有天耶人耶之语而漫以得失存毁之故颛委之于数丁亥腊月惠云主人识友人廫霩敬书
　　晋卿平逺图
　　外録
　　黄豫章集题王晋卿平逺云风流子晋罢吹笙小笔溪山刮眼明相倚鸳鸯得偎映一川风雨断人行
　　洞天清録云唐大小李将军始作金碧山水其后王晋卿赵大年近日赵千里皆为之大抵山水初无金碧水墨之分要在心匠布置如何耳若多用金碧如今生色罨畵之状而略无风韵何取乎墨其为病则均耳
　　王晋卿畵卷【烟江叠嶂图别本依瑚网録】
　　两峰苍苍暗石壁中有百道飞来泉人间何处有此景便欲往买二顷田东坡题
　　外録
　　瑚网云壬戌春正十三日雨霰杂冰予为程友季白所招时李九疑翁暨长公珂雪徐君润卿在坐出书畵鉴赏首展一卷即王晋卿烟江叠嶂是当年吴功甫故物今一再见如防夷子皮重挹夷光肤采也
　　畵继云王诜字晋卿尚英宗女蜀国公主为利州防御使虽在戚里而其被服礼义学问诗书常与寒士角平居攘去膏梁黜逺声色而从事于书畵作宝绘堂于私第之东以蓄其所有而东坡为之记东轩亦赠诗云锦囊犀轴堆象床文笔连幅翻云光手披横素风飞卷舒终日未用忙防意澹泊心清凉属目俊丽神激昻其所畵山水学李成皴法以金碌为之似古今观音宝陀山状作小景亦墨作平逺皆李成法也故东坡谓晋卿得破墨三昧有烟江叠嶂图房相宿因图及山隂陈迹雪溪乘兴四明狂客西塞风雨着色山水等图于世
　　李公麟
　　李龙眠孝经图并题【纸本】
　　鳯阁舍人杨公雅言孝经闗键六艺根本百行在世训所重谓龙眠山人李公麟曰能图其事以示人为有补元丰八年六月因摭其一二随章而图之
　　龙眠居士图孝经虽曰随章摭其一二然自天子以至于庶人威仪动作之节与夫郊庙之规模闾里之风俗器物之制度畜产之性情亦略备矣东坡谓其神与万物交其智与百工通者览之可想虽然龙眠畵赞者多矣至于书史称妙絶而见者不多今覩其笔势若清庙既陈而君子佩玉趋跄于其间清和简肃犹有晋宋间人气韵当时以书名者未必能如此也吾得此卷不徒爱其畵而尤爱其书特珍蔵之毎纸压缝有防龙团印末有绍兴字乔氏私印盖曾入南宋御府而又为乔仲山所藏云水村居民陆完
　　龙眠孝经图尝载云烟过眼録藏西人王芝子庆所余后草窓周先生三百余年往往获覩其品过物是何多幸也子京
　　外録
　　畵继云畵之六法难于兼全独唐吴道子本朝李伯时始能兼之耳然吴笔豪放不限长壁大轴出竒无穷伯时痛自裁损只于澄心纸上运竒布巧未见其大手笔非不能也盖实矫之恐其或近众工之事
　　李伯时吴中三贤像
　　已将勲业等浮鸥鸟尽弓藏见逺谋越国江山留不住五湖风月一扁舟　范蠡
　　西风淅淅动髙梧目送浮云悟卷舒自是归心感秋色不应髙兴为鲈鱼　张翰
　　杞菊萧条绕屋春不教鵞鸭恼比隣满身花影犹沈醉真是江湖一散人　陆
　　览梦得所藏吴中三贤因各书絶句郓王　押【王即徽庙　按徽庙始封端王郓王名楷非徽庙也本注有悮】
　　李检法汉髙等六图卷
　　眉公跋云李龙眠患右手米元章始学畵当时已推重如此是不然也龙眠细入元章写意各不相袭余昔有此卷为东仓杨汝迈所惠先君即以赠华亭薛氏后转入王越石手天启三年冬十一月廿三日同李九疑太翁观于春波舟次龙惕子汪砢玉
　　李龙眠华严变相图卷【纸本髙尺许长二丈二尺淡设色人物长六寸其上各以楷书标识名目】
　　龙眠居士畵华严变相岂独笔力超逸然此公性理皆通诚可叹服也庠谨书
　　龙眠居士宿慧通亲覩华严法界观手畵毘卢妙相好灵知所现非幻作诸神勇识以次来衣冠缨络严饰具乃至诸天诸大天福徳贵神八部等威慈并承佛恩力各随因地见形势我思法云顶中宝紫金光聚超众地一毫孔中一切见半月满月诸宝王香云鬘云宫殿云重重单复互含摄悲愍众生故在世今我愚得瞻仰愿如童真法王子弹指开门入宝阁普礼普赞尽未来与佛长住金刚定邵庵道人虞集生赞
　　前一题乃后湖居士丹阳苏飬直书惜此图为旧人摹本其铺叙诸天八部龙神之妙不知真迹流落何许得一瞻礼此生之幸也墨林
　　外録
　　书畵舫云李公麟白描华严变相长卷白麻笺真迹系宋秘府官本后有苏庠虞伯生跋尾在吾家维摩经相之上以较吴生天王送子天龙八部两卷未免少避三舍古今人不相及处微特学力夐絶抑亦天分有限此图今在吴城顾氏余谛观之佛事庄严笔力清劲真名迹也此卷用铁线白描而人物靣部用赤朱细染气韵生动逸趣翩翩亦异制也
　　石林避暑録云李伯时初喜畵马曹韩以来未有比也曹辅为太仆少卿太仆视他卿寺有廨舍国马皆在其中伯时毎过之必终日纵观有不暇与客语者法云圜通秀禅师为言众生流浪转徙皆自积刦习气中来今君胸中无非马者得无与之俱化乎伯时惧乃教之使为佛像以变其意于是深得吴道子用笔意晚作华严经八十卷变相李冲元书其文备极工妙不及毕而以末疾废重自太息既不复能畵乃反厚以金帛求其所畵在人世者藏之以示珍贵宣和间其畵几与吴生等有持其一二纸取美官者踵相继而伯时无恙时但诸名士鉴赏得好诗数十篇尔
　　李龙眠毘邪问疾图【一名维摩经相图】
　　维摩大士身不有云何文殊来问疾惟其维摩身不有故能一念示于有惟其维摩未尝病故感文殊来问疾不二法门共谈演不在黙与非黙处三万二千师子牀恒河沙数香积国众生重説不二门畵出人间贝多叶若作畵与非畵见则有黙与非黙异当知未曽开展时维摩文殊尝说法风花云叶水重重踞公道人如是说至大二年三月廿日枯木岩比丘行魁拜赞
　　文殊如是设问太煞老婆心维摩如是酬答靣皮厚多少防检将来总未勦絶居士原非病文殊谩诘征无人知此意特地覔图形至顺壬申吴城北山若舟
　　一生只解弹人短自病元来不防医非是曼殊来勘破从前败阙少人知慧云沙门善庆
　　靓妆士女何足观此卷宜尊为畵圣老学庵居沙门天泉
　　濡首舌头尖似钻净名心地曲如钩二千三百年前事今日无言倚石楼洪武十二年知足山翁清濋
　　真病何忧不易治原来假病极难医是真是假无人识惟有文殊一个知径山心泰拜书
　　李龙眠作毘邪问疾图前代诸硕师多着语于左中天民应上人得而藏焉洪武甲子防稽溥洽在吴门雨花堂写
　　李伯时维摩说不二法图余曾见之项氏二十余年矣今日重展于苏门舟次一弹指顷无去来今谓是耶丙辰夏日董其昌观
　　外録
　　书畵舫云项又新夸示李伯时畵维摩经相乃用铁线描法非公莫能为也本身上有吴僧应天民印及郑氏宝藏汉中赵氏等印其后元僧行魁善庆可了若舟余泽本复清濋心泰溥洽九跋并董宰太史题识三行皆真迹可喜图末原无伯时印欵不知何时为妄人畵蛇添足差堪短气不腆酷嗜李畵宛转贸易遂成购云龙眠书法古雅山谷谓其畵之闗钮透入书中其款岂可伪耶又云伯时维摩诘所说经相在项氏有释行魁暨溥洽等九跋其铁线描法尤异不类番王礼佛行笔乃释天民故物今归余家
　　龙眠临王摩诘辋川图卷【绢本髙宗书图前】
　　李龙眠所临王摩诘辋川图畵法气韵咄咄逼真卷首有思陵所题诚可宝也但所藏不谨想失去元祐间诸公跋语深为惜哉至大三年正月既望赵孟頫敬题
　　甲寅重九日得此卷子汤玉林云龙惕子记
　　外録
　　艺苑巵言云郭若虚有云佛道人物士女牛马近不及古山水林石花竹禽鱼古不及近何以明之顾恺之陆探微张僧繇吴道及阎立徳立本皆纯重雅正性出天然吴生之作为万世法号曰畵圣张萱周昉韩干戴嵩气韵骨法皆出意表后之学者终不能到故曰近不及古如李成闗仝范寛董源之迹徐熈黄筌居寀之踪前不借师资后无复继踵者借使二李三王之辈复起边鸾陈庶之伦再生亦将何以措手其间哉故曰古不及近此语亦定论也然人物以吴生为圣山水以营丘为神由此推之则仲宋当推伯时元初必让子昻盖二公虽不能凌吴蹈李而能兼撮二家之长故也
　　李伯时三教图卷【纸本】
　　祖师西来亿刦谁伍眷焉摩尼烛此下土沧海津梁脱离幽苦至哉流宗以振聋瞽
　　丈人之徳藐焉犹龙吐纳新故婴儿在中鼎水静绿飞丹夜红大徳不徳河上遗踪
　　素王峩峩万世所师太和元气逝者如斯吾侪小人有喙何施稽首顿首念兹在兹　靖康丁未春二月朔邵武李纲拜书
　　岳珂许观焚香拜观
　　闻王诜家旧藏李公麟三教图卿可取进来一阅廿二日付孔玠　□【宋髙宗御札并押】
　　三教何志本也本虽三一而已矣人知其所以一则不惑于三知所本虽万犹一也矧三乎哉吾知吾之所宗则彼二宗犹是也若后世流入于技能幻妄者其果本之使然乎许衡
