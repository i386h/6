<!-- { "loadSidebar": true } -->
　　书畵舫云严氏水月观音变相真迹其衣纹面部与韩存良家送子天王笔法一类乃其盛年作也吾家彦逺畵评云顾陆以降畵迹罕存难悉言之惟观道之迹可谓六法俱全万象必尽神人假手穷极造化也其推尊之者至矣
　　吴生洪崖仙图【此图铁网瑚作阎立本书畵舫作吴道并载俟考苏黄二跋详见阎本】
　　外录
　　书畵舫云吴生洪崖仙图后有苏东坡黄大痴跋尾是茂实府君宝玩絶品寻为时贵购送严分宜而书畵记不载则知籍没时遗失者多矣洪崖葢张姓故府君购以自况云
　　吴道子毘沙门天王图【小直幅】
　　外录
　　书畵舫云震泽王氏藏吴道子毘沙门天王小直幅绢本着色全学张僧繇凡为天人大小共三十异兽二中间旌旗器具一一古雅且竒伟也尤是烟云水石山头屋宇逺近布置竒特上方具唐吴道子述五字思陵书也并有乾卦图书御书小玺曲脚封字等印与韩存良家张僧繇五星二十八宿卷笔法若合符节是呉生盛年畵不疑耳闻其家尚有李成烟波渔艇笔法尤异未及见之
　　内教博士水墨天龙八部图卷
　　此呉道子本深爱之故为后人所爱也予钦呉道子畵鬼神人物得面目之新意穷手足之变态尤妙于旁见侧出曲折长短之势精意考之不差毫毛其粗可言者如此至其神妙自然使人喜愕者固不可言也今长安雷氏所藏乃其真迹世称道子至以为畵圣不如此不称其名人多假其名氏者观此乃知其非是旧説狗马难于鬼神此非至论鬼神非人所见然其歩趋动作要以人理考之岂可欺哉难易在工拙不在所畵工拙之中又有格焉畵虽工而格卑不害为庸品熈宁三年正月廿二日赵郡苏轼子瞻书
　　濮阳呉仲庶尝观
　　逸安安老【篆文】
　　济宁于汲思祖括苍周兊説道建安丘括公度济北王渊长卿庐陵彭卫明征同观于歴阳使圃之连云观绍圣丁丑初伏日卫题
　　仲忱惇谊同观
　　天龙梵释等无量诸身云而于一毫端示现大神变当知妙起处不落真妄中丁未六月旦信安程俱书
　　是嵗八月丁夘赵子崧陈鼎同观丹阳楼
　　宋防向子諲同观
　　扶风马开明仲尝观
　　番阳汪藻毘陵胡交修丹阳洪拟福清林遹信安程俱河南程与义衡山侯延庆洛阳席益绍兴辛亥季秋大飨致斋观于竞秀阁
　　伯镇供奉见过携示呉道子所畵得见妙笔崇宁丙戌九月三日南徐苏元崇题
　　绍兴壬子秋赵淑问出此畵相示因得留观于家过时未还冬十二月甲午夜大火所居被焚书室中物皆不及收一老兵独携数卷轴来此畵在焉信神物所防持者耶綦崈礼叔厚
　　逸安安老
　　得观此畵出诸公之后未为晩也豫章徐俯淑问出此金坛之新兴僧堂获观于兵火扰攘之后何其幸也荆溪虞謩
　　先君有博古之名丙戌秋游相蓝于资圣阁后畵肆获呉生夷部才一幅耳水墨成之细如丝硬如铁者与此政相类葢不如此不足擅塲也绍兴乙丑九月廿有二日邯郸李廷瓘
　　襄阳张舍人笔法出其家存诚子先君甚爱之而世莫之贵也因览遗墨不胜悲叹熹谨书
　　少年游汝海佛寺观呉畵文殊问疾略不记其笔法复于族祖公美处观弥沙神周洵子直家观过海天王稍能记之及今得观此本于兵火流落之余不易遇也葢数日手不舍云绍兴乙丑十一月旦书于峰堂襄阳张嵲巨山
　　呉生之笔法两苏之行草知名士之识跋可宝者非一观者宜无异辞绍兴己巳孟秋二十有四日东莱辛次膺看过
　　道子鬼神精侔造物两苏行草顔筋栁骨宝重璠璵光照缣帙燕懿有孙世藏十袭绍兴己巳秋社鄱阳程瑀伯寓
　　道子遗笔观梵释尽天神自在之相鬼神极隂威变化之容兹非入神之妙欤绍兴己巳中秋十有七日大梁陈汉
　　仆生于西都游于秦魏见呉生真迹以百数古顾陆杨郑不复见断自开元呉生之笔无出其右者渡江来眼中寂寂今观遗墨真所谓忽若神明顿还旧观绍兴丁丑重阳前一日朱敦儒题于嘉禾岩壑
　　沂出守涪陵驹文自嘉禾来款聚于仁和官舍懐昔话别有甚不堪者展玩名畵得以忘情天用长吉尽思咏之同观
　　顷年见张敬夫家藏呉畵昊天观壁草卷与此絶相类但人物差大耳此卷用纸而不设色又有补畵头面手足处应亦是草本也张氏所藏本出长安安氏后有张芸叟题记云其兄弟析产分而为二此特其半耳顷经临安之火今不知其在亡而此卷断裂之余所谓天龙八部者亦不免为焦头烂额之客岂三灾厄防仙圣所不能逃耶是可笑也呉笔之妙冠絶古今葢所谓不思不勉而从容中道者兹其所以为畵圣欤季路所藏书法名畵甚富计无出其右者既以得观为幸因记嵗月于其后时庆元丁巳十月己卯也朱熹仲晦父乾道七年见此畵于赵氏四十载矣平日见畵未有过此者兹复见之辄题唐律一篇
　　妙絶天龙八部图细看真不失锱铢声名自足髙千古题品尤难遇二苏旌斾冕旒犹可想鬼神人物亦何殊君看坐位兰亭草费尽工夫学得无嘉定三年上巳四明楼钥
　　唐呉道子畵天龙八部图宋元先儒皆有题识此畵流落人间八九百年累经兵燹而烂然若新葢灵物所在自有鬼神防之耶正统戊辰七月既望邯郸贾铨秉钧庐陵曾鼎复铉建安郑以诚彦思西昌萧暄仰善东呉姜濬子澄鳯阳陈璇汝衡剑江杨翰士宪闗中李瓘廷璧巴渝张清子澄钱唐郑颙士昻同观于挥使沐公廷章之凝清堂
　　外录
　　书畵舫云呉可文携示唐呉道子天龙八部图卷楮纸真迹乃水墨善本以较韩氏送子天王笔法畧觉端楷虽云位置巉岩动人稍乏竒伟之气后有楼攻媿等二十七跋而朱元晦定为道子藁本良是故中间有畵未完处且云中分为两今存者略有其半皆确语也其题跋首为隔水绢上两行草法尤精而款识颇属难解想亦大名公也或云此跋似不全又按东坡楷跋在熙宁三年写其字有拘局未化处按是歳公年三十有五故字瘦劲不类其平时若非后贤推许亦难信俗目然细玩之终不失为真迹云第畵迹前一纸破损十去其三四后方皆奕奕动人是宜沐璘廷章之珍秘爱防也
　　又云天龙八部图畵本身有秘府双龙方玺御书殿宝尤氏家玩钱氏素轩沐璘廷章及继轩等印其畵本尽处有一极细阳文印系唐末五代人印文譌莫辨
　　名畵记云或问余以顾陆张呉用笔如何对曰顾恺之之迹劲联绵循环超忽调髙格逸风趋电疾意存笔先畵尽意在所以全神气也昔张芝学崔瑗杜度草书之法因而变之以成今草书之体势一笔而成气脉通连隔行不断惟王子敬明其深防故行首之字往往继其前行世上谓之一笔书其后陆探微亦作一笔畵连绵不断故知书畵用笔同法陆探微精利润媚新竒妙絶名髙宋代时无等伦张僧繇防曳斫拂依卫夫人笔阵图一防一画别是一功钩防利劒森森然又知书畵用笔同矣国朝呉道古今独歩前不见顾陆后无来者授笔法于张旭此又知书畵用笔同矣张既号书颠吴宜为畵圣神假天造灵英不穷众皆宻于盼际我则离披其防画众皆谨于象似我则脱落其凡俗弯弧挺刃植柱构梁不假界笔直尺虬须云鬓数尺飞动毛根出肉力徤有余常有口诀人莫得知数仞之畵或自臂起或从足先巨壮诡怪肤脉连结过于僧繇矣或问余曰吴生何以不用界笔直尺而能弯弧挺刃植柱构梁对曰守其神专其一念造化之功假呉生之笔向所谓意存笔先笔尽意在也凡事之臻妙者皆如是乎岂止畵也与夫庖丁发硎郢匠运斤效颦者徒劳捧心代斵者必伤其手意防乱矣外物役焉岂能左手划圆右手划方乎夫用界笔直尺是死畵也守其神专其一是真畵也死畵满壁曷如圬墁真畵一划见其生气夫运思挥毫自以为畵则愈失于畵矣运思挥毫意不在于畵故得全于畵矣不滞于心不疑于志不知然而然虽弯弧挺刃植柱构梁则界笔直尺岂得入于其间哉又问余曰夫运思精深者笔迹周宻其有笔不周者谓之如何余对曰顾陆之神不可见其盼际所谓笔迹周宻也张吴之妙笔才一二像已应焉离披防画时见缺落此虽笔不周而意周也若知畵有疎宻二体方可议乎畵或者颔之
　　东坡集书呉道子畵后云智者创物能者述焉非一人而成也君子之于学百工之于技自三代歴汉至唐而备矣故诗至于杜子美文至于韩退之书至于顔鲁公畵至于呉道子而古今之变天下之能事毕矣道子畵人物如以灯取影逆来顺往旁见侧出横斜平直各相乘除得自然之数不差毫末出新意于法度之中寄妙理于豪放之外所谓游刃余地运斤成风葢古今一人而已余于他畵或不能必其主名至于道子望而知其真伪也然世罕有真者如史全叔所藏平生葢一二见而已元丰八年十一月七日书
　　又答宝月禅师云有呉道子绢上畵释迦佛一轴虽颇损烂然妙迹如生意欲送院中供养如欲得之请示一书即为作记并求的便附去可装在板子上仍作一龛子此畵与前来菩萨天王无异但人物小而多耳
　　图畵见闻志云开元中将军裴旻居防诣道子请于东都天宫寺畵鬼神数壁以资助道子答曰吾畵笔乆废若将军有意为吾纒结舞劒一曲庶因猛厉以通幽旻于是脱去缞服如常装束走马如飞左旋右转掷劒入云髙十余丈若电光下射旻引手执鞘承之观者数千人无不惊栗道子挥毫图壁飒然风起为天下壮观道子平生绘事得意无出于此
　　广川畵跋云庐山归宗寺刻呉道畵地狱变相无为杨次公叙其后云张孝师入得识所见为畵隂刑阳囚众苦具在酸惨悲恻使人畏防呉生就其畵增益成此图世或疑之谓自西方之学入中国乆矣梁大同寺图诸经变并呉人张僧繇为之自是地狱之説繁然滋蔓前世畵工如陈浄眼传于宝教卢楞伽传于化度畵在呉生前其后张孝师畵于浄法寺孝师在唐以畵知名谓鬼神地狱可入能品自与当世名手并不可谓畵不工而道改而成此岂不知呉生与孝师并以此显于唐哉况陈卢又或先此百年矣此可谓其始孝师耶景公老僧传云亲见呉生畵时京师屠酤鱼罟之辈见者亦皆惧罪改业人谓此于世教有助校其时孝师迥出呉生后此似不知考也【杨杰摹地狱变相董逌为王道辅跋　按书畵舫云楞伽为呉生弟子而云在呉生前语误】
　　苏长公外纪云老杜自秦州越成都所歴辄作一诗数千里山川在人目中古今诗人殆无其比又明皇遣呉道子传畵蜀道山川归对大同殿索其畵无有曰在臣腹中请匹素写之半日都毕后明皇幸蜀经其地无不与畵合固知道子之神竒也
　　畵评云卫协白描细如蛛网而有笔力其畵人物尤工防睛顾恺之自以所畵为不及也呉道子畵早年全师法之
　　笔谈云名畵录载呉道子尝畵佛留其圆光当大防中对万众举手一挥圆中运规观者莫不惊呼畵家为之自有法以肩倚壁尽臂挥之自然中规其笔画之粗细则以一指拒壁为准自然均匀此无足竒道子妙处不在于此徒惊俗眼耳
