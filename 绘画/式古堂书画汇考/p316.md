<!-- { "loadSidebar": true } -->
　　右听雨楼诗画一卷元季及国初诸名公为吾苏卢山甫父子之所作也永乐间流落锡山沈诚甫氏诚甫尝求王内翰达善记卷中诸公出处之大畧藏之以为至宝中念淳熬捣珍非遇易牙不足以知其味之美云门韶濩非遇师旷不足以知其音之妙使后或非其人不视为箧中之故纸而覆诸酱瓿者鲜矣闻吾相城沈翁孟渊博雅好古其子若孙多贤而才必能鉴赏乎此可以宝藏于永乆不逺百里特以奉翁翁一见之喜乃以厚礼答之既而即濒溪小楼扁以听雨置卷坐右暇日辄游玩讽咏恍若接诸公之光仪而聆其謦欬也一时名人胜士登斯楼披斯卷未尝不心醉神怡斯楼之名遂擅胜于东南是虽翁之髙致所就然亦岂不以斯卷之所在乎或曰诸公无恙日翁多亲炙之者惜乎此卷不为翁作而为卢氏故物也余谓不然夏后氏之璜封父之繁弱岂为鲁国而制耶鲁之先公所得分器子孙世守之以为至宝斯卷也其璜也其繁弱也翁之子孙宝而守之又奚知其为卢氏物耶翁之孙启南出以示余僭赘于左方云成化庚子清明日长洲陈颀识
　　王叔明舫阁图并题【汪氏鉴藏】
　　逺山晴翠泼空来浮阁虚牕面面开检理残经无一事防香啜茗话天台黄鹤山中人王为九成髙士作溪流清急石盘纡虚阁深藏阆苑如神矣香光闲洒墨一林松色防幽居临川危素
　　王叔明岩居髙士图
　　临池学书王右军澄懐观道宗少文王侯笔力能扛鼎五百年中无此君题王叔明岩居髙士图倪瓒
　　琴声相继读书声坐觉乾坤气独清一曲髙山流水逺千编深雪小牕明音非妙指安能发学必通经可得成富贵人生俱有道韩公何论短长檠方外彝简题
　　外録
　　珊瑚网云后有陈留张璧长干沙门子仁灵谷沙门清源天竺沙门溥洽诸诗失録
　　叔明为陈惟寅画岩居髙士图
　　岩居髙士　黄鹤山人王为雅宜山中陈惟寅画【书图首】
　　外録
　　书画舫云叔明小画一帧笔法秀雅积墨清润防染之间只尺千里自非胸襟洒落心手和调断断不能成斯图益知名下无虚士观此真迹殊觉伪者甚可笑也同时倪郑二公各有诗题额云幼舆丘壑未忘情万叠青山照眼明儗向画图深处住一檐鼂日听松声遂昌尚左生笔精墨妙王右军澄懐卧游宗少文叔明絶力能扛鼎五百年来无此君倪瓒其后叔明自题选体一首断续不可以句惜无王集参补附此今图尚藏陈公云仍处第恨纸敝墨残粗存梗概正犹隔雾看花惟想像神妙耳信乎画法之工也
　　黄鹤山樵銕网瑚图并题【绿丝锦边纸本小挂幅水墨泉石间枯木二本修竹数竿墨气妍滋对之有投竿沧海之思】
　　銕网网得瑚枝寄与东吴范髙士翠凤飞来毛羽寒石化青羊叱不起金鼎夜炼天地根闭门不识桃花春吴烟拂草瀛洲绿鸟啼花落空愁人百壶美酒恣倾倒销尽春愁人不老却从鹤背看尘寰四海如杯嵩华小黄鹤山中樵者王叔眀画并题
　　天上仙人王子乔由来眼空天下士黄鹤山中卧白云使者三征那肯起昆仑树老盘金根青鸾对舞瑶台春昨朝赠我神锦谓我九老仙都人阆苑花前因醉倒谪下人间容易老百花楼中作酒狂一声銕篴乾坤小玉崖生范立奉和
　　王公独得天然趣挥毫不效丹青士澹墨银笺扫画图琅玕屈铁参差起碧苔暗水流石根深山花落黄鹂春琴书几杖白昼静何因致我尘埃人髙平之仙非潦倒醉后狂歌不知老有约卢敖赋逺游九防齐烟望中小豫章胡俨次韵
　　叔中文兄示及叔明王公所寄诗画命仆品题之仆随口和韵叔中叹赏既久即命书以冠其颠云瑚千年生海底至宝终当遇奇士黄鹤仙人狡狯徒笑踏灵鼇轻掣起波涛洗尽泥沙根元气尚带龙宫春褁藏什袭赠知已长生范老非常人明玩之惊絶倒世间一任韶华老钓竿犹记拂长柯三防神山眼中小顾禄奉题
　　王公外家袭金紫不比防常韦布士一时结纳多誉髦早嵗声华倐然起闲移翠竹当云根更有古树枝头春自云瑚出铁网投赠岂与尘中人范君相见即倾倒喜盍朋簮成二老玉壶满泛紫流霞痛饮狂歌天地小益斋王彦文奉和前韵黄鹤山人多意气真是髙亭老仙士挥毫髣髴如有神怪石嶙峋笔端起琅玕玉树生云根画图夺得江南春迩来遨逰东海上持赠玉崖之髙人两翁相逢遂倾倒醉里不知天地老持竿共结沧洲期一钓犹嫌六鳌小奉和黄鹤山樵赠范玉崖诗韵东李仁
　　黄鹤山中名画史自昔才华冠多士淋漓醉墨写幽篁翠旓摇摇拂云起古树槎牙铁石根虬枝纠结江南春苕华空绕外家宅玉堂仙去今何人清尊却忆花前倒忧乐只应懐范老画图难寄相思心沧溟浩瑚小安湖老人王士显武韵廷珪墨扫金花纸知是香光老居士凤向髙冈时一鸣龙从碧海双飞起紫苔碧藓防云根占尽湖山无限春上题诗句添藻丽逺赠高平英伟人此图当世俱压倒我亦倡酬继诸老髙堂落笔风雨惊不觉气吞云梦小沈瑜奉和
　　玉崖先生命和前韵谨赋诗曰山骨嶙峋浸秋水虎视眈眈如胄士青鸾三五阆风来下立瑶阶不飞起坡头有树蟠虬根上凌霄汉中含春只疑老蛟出海底化作千嵗之神人眼观此图叹絶倒飞上香炉防五老一尊试酹湘江仙望望君山隔云小诸生张礼
　　仆既题诗于上兴犹未已再赋一首赘于下方尚希玉崖文兄清览云
　　鹤山老樵列仙徒玉崖先生名世士一时倾盖两相逢作画赋诗髙兴起欣然为写竹数根傍有古树回阳春蛟龙盘拏凤鸾舞清气自然能逼人金壶墨汁徒倾倒压尽苏公并米老须臾更着石嶙峋海上移来蓬股小【隷书】
　　黄鹤仙翁寄余诗画两学贤友俱有和章明展玩珠明玉润照耀后先其修篁古木清趣不减在于昆阆间也喜不自已余初效颦之后复续此诗以谢诸公之佳贶云尔
　　黄鹤仙翁有诗寄非比防常书画士天入丹山鸾凤飞雷惊陆地蛟龙起人生如寄萍无根相逢意气皆如春东吴文学最潇洒二王尤是风流人长仙醉来玉山倒散尽黄金数东老更期李白共湌霞谁谓壶中天地小钱唐范立
　　外録
　　瑚网云图作两枯树古榦嶙峋俨然积翠池所植后见宋人网鱼图爱其景色幽妍而售画者欲余此幅遂举以相易未几网鱼图又归之盛彦修矣烟云过眼可胜三叹
　　王叔明双松图并题
　　一个钓船千顷月两株松树满山秋如今老作江南客水国渔乡处处留王画并题
　　碧眼支郎耳更聪轩楹占断白云中有声听到无声处错认长松是老龙丹丘柯九思
　　黄鹤山樵听松图
　　听松图　八十三翁马士英书
　　【款书】叔明为古松禅师写
　　年去年来年复年长松乱立南轩前绿隂遮却半天日声气欲惊山虎眠老僧时倚阑干听听之有动还无静风击风敲朝暮声飘然不碍芙蓉镜松梢挂月月放光一白倒浸莓苔苍涛声响于弹八琅隔汹汹形体忘我亦乾坤清气者十年埋没红尘下踏遍东阡与南陌几欲投闲闲未得听松轩人年已大两耳松声几经夏平生爱入青松轩耳听不厌松声繁他日东林结莲社再招陶令来只园
　　听松禅客耳能聪着个幽轩万木中风卷翠涛声急处海门飞出老虬龙广信呉元善
　　黄鹤樵叟竹石
　　凌云髙节鳯毛疎错落霜根老不枯仙子已乗黄鹤去玉笙吹月向蓬壶题黄鹤樵叟竹石庄谿张辂菉竹猗猗白石齿齿紫萌纷填翠实甘美凤兮凤兮当来鸣而栖止方泉金彦祯
　　风落湘江秋正波重瞳消息竟如何竹间犹有斑斑泪应是英皇恨更多五云生
　　王叔明竹趣图
　　【款书】王为怡云上人写
　　蛰龙翻空翠涛响玉虹吐雨秋波爽天风吹出读书声时有幽人自来往钱唐王羽
　　【阙】　书声杂涧声一山色雨初晴萧萧翠竹【阙】趣更有琴樽趣又清　竹本无趣人自得竹之
　　趣犹渊明之得园趣耳画者题者其亦得竹之趣乎文中藏之亦同得此趣者矣丁丑嵗十月望日浚仪张肎识
　　我昔曽游黄鹤山山人留我闭松闗山中风雨经十日万壑千岩空翠间别来浪迹游湖海嵗月茫茫不相待囘首东南频梦飞山空鹤去人何在画里依稀记往年水光山色自依然防游尚有山中客挥手谁招鹤上仙竹隂深锁秋曙疑是山人吟啸处人生行乐付东流万事浮云总何许我欲山中访旧游酒船横渡洞庭秋长歌黄鹤归来曲尽洗胸中今古愁青城山人王汝玉
　　涧底茅茨六月寒清风绕榻翠檀栾此君别有何情趣卷幔令人不厌看谢缙
　　云嶂参天列翠屏石泉飞雪洒岩扃竹声琴趣清如许尘世谁能洗耳听义阳偶桓
　　王叔明渔父图并题
　　虎鬬龙争万事休五湖明月一扁舟绿蓑衣上雪飕飕雪月光中垂钓钩钓得鲈鱼春酒熟仙娃酒酣娇睡足雕胡炊饭斫鲈羹一缕青烟然楚竹蓬晓对洞庭山七十二峯青似玉
　　王黄鹤林泉读书图并题
　　调髙世寡和材疎自无羣种玉閟奇术还丹隠文披裘负薪士拾金世所闻虽无箕颍节亦不慕髙勲石田长芝草暮春自耕耘曲肱抱耒耜长歌至日曛所乐良在兹没嵗复何云
　　王叔明南村真逸图卷
　　南村先生传　江隂孙作次知譔
　　先生名宗仪字九成姓陶氏其先由闽之长溪徙永嘉陶山再徙台之黄岩黄岩之族二曰赤山曰陶夏陶夏讳泰和者宋皇祐里溪都巡检也复徙湫水是谓先生之始祖曽大父居安太府寺簿大父应雷太学録父煜赠承事郎福建江西等处行枢宻院都事先生冲襟粹质洒然不凡少举进士第一不中即弃去务古学无所不窥出游浙东西师潞国张公翥永嘉李孝光京兆杜本【欵阙】问文章为事故其绳检家法过人逺甚尤刻志字学工舅氏赵集贤雍篆笔家甚贫抵淞教授弟子遇人无夷险佞直一接以诚平居寡言笑至论古今人物上下数千年竟日不倦至正末浙帅台哈布哈南台御史丑闾辟举行人校官皆不就未几太尉淮东张士诚开阃姑胥数郡之士毕至其部帅议以军谘屈先生亦谢不往入职方洪武辛亥诏取天下士癸丑命守令举人才又以病免或诮让之曰黄金白璧重利也驷马髙盖荣势也天下之士孰不靡然向风而子矫矫若是先生叹曰捧檄而喜所以为亲禄不逮养适増悲耳况今贤良軰出草莽之臣老死太平幸莫大矣逾分之荣其敢觊乎艺圃一区果蔬薯芋度给宾祭已余悉种菊栽接溉壅身自为之间遇胜日引觞独酌歌所自为诗抚掌大噱人莫测也先生崎岖乱离几二十年防塟祭礼备尽其力人以孝称由避兵家淞城之北泗水之南诸生买地结庐遂居以老晚益闭门著书世所共传説郛一百卷辍耕録三十卷书史防要九卷四书备遗二卷其未脱藁者不与焉赞曰古云虽无老成人尚有典型老成邈矣得见典型者斯可矣忆余幼侍先君子采宋故实至走杭之遗老年八九十者録而传焉言极必流涕太息旷四十余年世无其人久矣不自意文献之征犹有如辍耕録者在然不百年吾恐不知是书之为宝也使知为宝则南村心术之微虽无余文有不传耶赠南村先生序
