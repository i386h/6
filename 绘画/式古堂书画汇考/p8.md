<!-- { "loadSidebar": true } -->
　　欧阳文忠公作字如其为人外若优游中实刚劲惟观其深者得之黄鲁直自谓人所莫及自今观之亦是有好处但自家既是写得如此好何不教地方正须要得恁敧斜则甚又他也非不知端楷为是但自要如此写亦非不知做人诚实端慤为是但自要恁地放纵道夫问何谓书穷八法曰只一防一画皆有法度人言永字体具八法行夫问张于湖字何故人皆重之曰也是好但他是不把持爱放纵今本朝如蔡忠惠以前皆有典则及至米黄诸人出来便不肯恁地要之这便是世态衰下其为人亦然
　　余少时喜学曹孟德书时刘共公方学顔真卿书余以字书古今诮之共父正色谓余曰我所学者唐之忠臣公所学者汉之簒贼耳余嘿然亡以应是则取法不可不端也
　　张南轩论蔡苏书
　　蔡君谟书如礼法之士盛服斋居不敢少有舒肆之意见者自是起敬
　　坡公结字穏宻姿态横生一字落纸固可宝玩而况平生大节如此窃尝观公议论不合于熙丰固宜至元祐初诸老在朝羣贤彚征及论设法与已意小异亦未尝一语茍同可见公之心惟义之比初无适莫初贬黄州无一毫挫折意在他人已为难能然年尚壮也至投老炎荒刚毅凛凛略不少衰此岂可及哉范太史家多藏公帖其间虽有壮老之不同然忠义之气未尝不蔚然见于笔墨间真可畏而仰焉
　　陆务观论法帖
　　世传中山古本兰亭之湍流带右天五字有残阙处于是士大夫所藏兰亭悉然又谓乐毅论古本至一海字而止于是凡乐毅论亦至海字而止其余妄伪变真大抵如此庚申重九陆游务观书
　　倪正父评苏黄米诸家书
　　本朝书惟东坡鲁直元章三家然东坡多卧笔鲁直多纵笔米老多曳笔若行草尚可使作小楷如黄庭乐毅洛神则不能矣其他如苏子美周越近世如呉说辈皆不免于俗独蔡君谟行书既好小楷如茶谱集古录序颇有二王楷法若他大小楷法则亦不免于俗而气骨多不萧散有美堂记昼锦堂记及荔枝谱谚所谓厚皮馒头是也大抵楷法贵于端重又要飘逸难乎两全不可以瞒人故善书者尤以为难也
　　洞天清録
　　朝中名贤书惟蔡莆阳苏许公易简苏东坡黄山谷苏子美秦淮海李龙眠米南宫呉练塘傅朋王逸老皆比肩古人莆阳典重有法度许公无愧杨法华东坡草圣得意咄咄逼顔鲁公山谷乃悬腕书深得兰亭风韵然行不及真草不及行子美乃许公之孙自有家法草可亚张长史淮海专学钟王小楷姿媚遒劲可爱龙眠于规矩中特飘逸绰有晋人风度南宫本学顔自成一家于侧掠拏趯动循古法度无一笔妄作练塘深入大令之室时作钟体逸老草殆欲欺凌懐素或谓过之
　　元郑子经至朴篇
　　至朴散而八卦兴八卦兴而书契肇书契肇而篆籀滋飞天八会以前不可得而详也皇颉以降凡变五矣其人亡其书存古今一致作者十有三人焉予生千载之下每览昔人残铭断碣未尝不为之欷歔而三叹也在昔结绳之政始分龙穗之章中辍于是苍史氏仰观俯察以造六书通天地之幽秘为百王之宪章非天下之至精其孰能与于此若稽古大禹既平水土铸鼎象物勒铭告成而功被万世三代之末周籀蔚有竒秀篆攸祖孔子采摭旧作縁饰篆文天授其灵创物垂则吕政暴兴天人之道坏乱极矣李斯适际其时陶埏偃仰专名擅作悉燔旧章天下行秦篆矣程邈参衍佐趋时便宜蔡邕鸿都石经为古今不刋之典张芝钟繇咸得其道伯英圣工一笔书元常神妙于铭石王羲之有髙人之才一发新韵晋宋能人莫敢讐拟李阳氷生于中唐独蹈孔轨潜心改作过于李斯张旭天分极深浑然无迹足以仪表衰俗五代而宋奔驰崩隤靡所底止蔡襄毅然独起可谓间世之杰也呜呼书其难哉文籍之来久矣能书者何阔希焉葢夫人能书也吾求其能于夫人是以难也
　　殚学篇
　　秦废古学刀书不可行矣防恬书经胡母敬等剽掠遗范造苍颉博学诸书散落复尽然道在两间法出于道书虽不传法则常在故执笔贵圆字贵方篆贵圆贵方圆效天方法地圆有方之理方有圆之象不吾不知其为书也紫真授羲之其似乎或曰学者以二王比肩曰父作之子述之逸少无迹可寻献之则未至也羲之曰意在笔先字居心后存筋藏锋灭迹隠端而分起伏偃仰又题笔阵图曰夫书先引八分章草入字中草书象篆隷八分相襍斯言防哉衞氏曰善鉴者不书善书者不鉴又删李斯笔妙而分七势可与八永参焉张懐瓘十法其成颂之绪论乎禁经发诸家笔意背抛引虿毒法趯戈曰清润迟涩而左顾善于形容矣边衫衂侧其用闇筑未善也萧何韦诞其能署书乎或问广成子应侯僧一行释征燕卿葛氏诸作极论题署其几法乎曰法则法矣然众忌讳适足以累法真卿之劒池阳冰之讲台纵横生动不假修饰其署书之雄秀者乎陈旅之记能持论矣世称李邕善题署然其铭刻欧虞褚诸公若优乎曰古之铭石典重端雅使人兴起于千载之下邕以行押相参后世诡异百出邕作俑也欧虞褚深得书理信本伤于劲利伯施过于纯熟登善少开阖之势柳诚悬其游张顔之阃奥乎徐李沈宋诸家殆闯其藩落者乎韩择木韩秀实李莒李俭绰有古意太白得无法之法子美行之昌黎知其理而功浅子厚雅有负抱而有永兴公之余韵议者以退之为极疎厉曰彼葢不知九方歅之为相也黄山谷云书道弊于唐末惟杨凝式有古人笔意曰中流失船一壶千金请问宋之名家曰钱忠懿杜祁公之流便苏才翁倩仲之爽峭苏子瞻之才赡米元章之清拔加于人一等矣蹈道则未也若夫鲁直之环变刘涛诸人所不能及惜乎态之靡靡也然其真行多得于瘗鹤问周越李时雍钟离景伯曰如法何呉説张孝祥范成大法乎曰此而法天下无法矣然则即之诸人其称降乎曰吁磔裂涂地矣或问蔡京卞之书曰其悍诞奸诡见于顔面吾知千载之下使人掩鼻而过之也曰张即之陈谠之书一时籍甚丰碑钜刻散流江左迨今书家尚祖余习曰速勿为所染如深焉虽卢扁无所容其灵矣人生不幸不闻过大不幸无耻苏氏有言曰书于鲁公文于昌黎诗于工部至矣或曰彼人耳若夫吕岩钟离权之瑰雄神险不其愈乎曰吾论书不论僊然抱朴称皇象为书圣陶真逸有顽仙之论或问懐素草书隣于长史君谟有仆奴之讥过乎曰人无百嵗之寿而有百嵗之信豪杰后起相如于毕世之下齺然若合符节未达曰人莫不饮食也鲜能知味也夫张公者人龙也藐焉寡俦而素欲防驽骀与之方驾九地之下重天之巅乎然则髙闲亚栖之流欤曰二僧跚若后矣程子之持敬可谓知其本矣或曰朱元晦诸贤其简毕乎曰道德之充乎中而溢乎外也王子文书感兴其防矣书学何所止曰圽身而已然则张伯髙行业未彰独以书酣身益乎曰吾闻之精于一则尽善偏用智则无成圣人疾没世而名不称彼张公者东呉之精书之五伯再见伯英以此养生以此忘形以此玩世以此流名
　　造书篇【畧节】
　　古今书品其效尤班固古今人物表与孙防礼姜尧章之谱何夸乎曰语其细而遗其大赵伯暐之辨妄所以作也宣和谱石峻等书其诞章之尤者也兰亭攷俞松续考滥采羣言吾不知其然也黄伯思之论其自欺者也
　　虞伯生论子昻书
　　赵松雪书笔既流丽学亦渊深观其书得心应手会意成文楷法深得洛神赋而揽其标行书诣圣教序而入其室至于草书饱十七帖而变其形可谓书之兼学力天资精奥神化而不可及矣
　　周公谨论晋人小楷
　　黄庭曹娥东方朔赞小楷极精配入乐毅论虽差校不及然皆墨池鳯毛也
　　书史会要
　　袁襄曰汉魏以降大扺皆有分余风二王始复大变右军森严而有法度大令散朗而多姿贞观以后书法清婉开元以后乃务重浊逮至王着始追踪永师逺迹二王不失古人意度君谟特守法度睂山豫章一扫故常米薛二蔡大出新竒虽皆有祖袭而古风荡然思陵筋骨过美呉朋姿媚伤妍姜尧章太守绳墨则贻义手并脚之议大要探古人之微极前代之工巧乃为至妙
　　赵令穰字大年宗室也游心经史戏弄翰墨尤工草书尝作小字如聚黍米如【阙】鍼铁笔遒而足法观之使人目力茫然真可喜也
　　明宋仲温手录书法【见前者不录】
　　张芝书如老松独倚岩壑错落盘屈时飘飘风韵庾翼书少时与右军齐名右军后进庾犹不平在都下尝与人书云小儿辈厌家鸡皆学逸少书及过江见右军所临张芝众帖始大惊服以为神
　　范懐约真书有力而草行无功故知牍简非易
　　虞世南书刚而能柔却任自然其清健皆可人意如山林之士外夫尘俗抱琴独咏王公一旦用之于朝曾无骄色
　　欧阳询书周围端正防画停匀曾无虚设虽清硬中法亦用力大过如扬雄大醇小疵山涛多可少怪
　　褚遂良书善择纸笔而意有余如髙祖得张良世祖得邓禹皆谋议帷幄决胜千里
　　李邕书笔端巧妙格髙意逺论者谓之华岳三峰黄河一曲
　　张旭之书奋思狂逸更无凝滞如龚遂之便宜足可无拘文法
　　栁公权书虽出自顔而意态自若如泰氏之御内得于心而外合于马志取道致逺而气力有余
　　徐浩书无甚议论肉重意微幸然举止精熟体不柔懦蔡君谟书落笔严重则无害其为浊如荀攸外柔弱而内强勇故人谓之锦囊裹锥
　　米元章书笔锋灿烂少竒多怪意到力寡正当逸处却有懒笔如髙阳酒徒醉后便欲凭几
　　至正丙午十月廿夜宋克为徐泰书此
　　右墨迹一册应入书考仲温下瑚网删去数则列于书评今仍之
　　吉水解缙书学传授谱
