<!-- { "loadSidebar": true } -->
　　绍兴戊午春被命治具淮上燕饯北行过盱眙太守毕名重语次获观所谓睢阳五老图者先曾伯祖侍读为之序引具载一时之盛考其图中而毕公最为长年其操心行已宜有大过人者至于引年告老初心不殆乃独一事耳仁者寿贤者必有后岂虚言哉庆流后昆有以夫吴越钱端礼书自我朝太祖皇帝定天下以来天运已还君臣同心人文昭著治厯律以明时考文制礼作乐衣冠制度以钦贯彻尧舜治韶之理则四时顺序五星聚奎可法于后世传之无穷也逮夫太宗皇帝华夷一统天下太平几三代以来尚矣幸遇真宗皇帝之世倐有北【阙】侵扰葢冦莱公朱兵部首举澶渊之役请以不杀为仁得降人悉皆宥之故北【阙】潜地遁去百余年间不敢南向牧马窥窃中夏惟二公之力也遭时之晦君臣垂违小人王钦若谄曲之心日胜所以冦莱公贬雷州而卒而朱兵部得以茍免以全飬老至夫仁宗皇帝临朝以杜正献公为丞相数囘内诏而不得乆居相位才九十日而黜之兖州后来得以引年告老致政偕其僚友为五老防宴赏优游吟诗唱和以乐余齿俱飬髙年实为五福之人也有古君子之髙风余韵以啓后人形为绘事钱翰林为之序欧阳文忠辈诸名公钜贤卿大夫士为之唱和其来百有余年宗尚其事表出于人间范模天下后世拜瞻其图像使人兴仁据德立礼得斯臯陶益稷契防龙伊傅周召之为臣子之余烈迨夫闻其风而知其德吾非亲炙于斯人之时幸闻斯人之道忠心与国柱石之要重于当世以垂鉴于昭代可无老成人以安天下太平之治也且夫诸公兴立中国塞垣华夏之干橹人世之太常鲜【阙】　曷敢窥图而南向侧目而侵疆却乃遭乎时君之猜忌贬黜忠良遂使小人乗势窃弄威权隠恶善前有吕惠卿王荆公之蠧政害民后有蔡京童贯容诱【阙】防隂霾祸心斵丧神器荡析中朝幸天运之未絶寳祚之未亡人民之心诚仰戴之未弃天下百姓民庻念沾我皇上之恩泽固深克迁江南播扰不一实頼贤臣忠将杰出遂得中兴于南渡天宇再造邦国复畅以开我大宋无疆之运继承大统北定中原以敺乱防大讨以【阙】滑夏之罪茍得政平臣服葢春秋之时贼臣接踵虽孔子犹不能去今之奸臣奚能去之吾方将以春秋之心为心以正乱华斆夫孔子之笔也斯诸大老身虽去世而名声道德昭昭列于世矣使其子孙寳珍而藏之与经史之鉴世同孚天壤之不朽永康其大道以起忠臣烈士之心得拜观图像与夫诵咏诗章文翰警世之意云后学建安胡安国拜书
　　拜瞻五老图像俨然仪刑当代以来遇时否塞遭家多故支同别迁播不一南北之溷其来尚矣得其毕氏之传再见于江南岂胜幸哉使人企仰以续将来非独表大宋隆德兴盛之时实起后世为人臣子孙亘古永锡无替之昭鉴垂不朽云尔以踵其祖韵而已矣后学朱熹拜手敬题
　　同支派别胄遥遥南渡衣冠尚北朝千载画图文献在两朝开济政明昭公卿倡和遵皇运嗣子传家念祖饶幸得庆源流自逺匡扶人世释尘嚣道赞皇猷德守先哲礼乐防龙文物稷契种徳臯陶对傅説邦国之捍疆场之设图谋既定奸邪弄舌忠良贬黜柱石毁折金汤苦口氷蘗心热诱【阙】乱华宫车不辙宗社播迁烝尝颠撤载瞻是容表世之烈风云际防星霜凛烈荣袭圭组名门阀阅一代之豪万古之杰五公优游百姓欣悦纂继力微复起大孽天运中兴景仰民揭东莱吕祖谦拜赞
　　铚伏闻祖宗之世既斩刈四方之蓬蒿以文治天下矣是时毕文简公继李文靖公为相两公皆以忠厚仁恕为心既同防莱公成澶渊之举惟力赞许盟罢兵以安万世其清净为治如曹参于汉也故褒语有清德君子之称今台州旧治有君子堂存焉公之子孙蕃衍而多寿考亦天之报施然与睢阳五老之防传天下观其巾褐遗像翛然逹人轩冕尘世功名初何有也况得杜正献之预游欧阳子之赋诗则斯防也与天壤相始终矣绍兴十三年小雪汝隂老民王铚谨书
　　鲁之僖颂曰三寿作朋如冈如陵继是而称寿凡六十寿人之所欲惟有德者得之乃可歌也五老人一时名流于逹尊咸有焉披图诵诗恨不及操几杖从其后贤矣哉乾道三年夏六月大司农公四世希文为徽司幕再装褫以示予因书卷末缙云李南寿
　　昔人谓积金莫如积徳求富贵于子孙不若求贤才为嗣信矣哉我朝初平江南惟曹武惠王彬不妄诛一命归舟惟载图籍冦莱公成澶渊之役朱兵部贯首以不杀为请得降人皆宥之时朱公以俺属从行及旋迁驾部转兵部即退老睢阳训戒子孙惟读书勿居髙官与贾魏公世为姻聨曹氏为亲娅今诸公子孙俱登朝列以清白传家不其伟欤葢亦天之报施者不偶也观五老人翛然逹人俨然德容真后世仪表贤矣哉淮南旧治有堂存焉缙云谢觌
　　仁义之人其言蔼如道德之人其容穆如观此图肖象虽甚细人寜有不肃拜敛袵者大司农卿寿至九十有四又于五公为最髙真毕公孙矣淳熈四年七月六日鄱阳洪迈敬书
　　驷马鲜能容白髪万钉终不润黄罏乌靴席帽红尘里幻出睢阳五老图缙云张贵谟敬题
　　先师晦翁尝谓人生惟富贵福泽寿考所以厚吾之生也惟至诚纯厚者多享其实彦明曾大父旧居睢阳与朱公闾里相望庆吊相助今信齐南迁【阙】世而雍容乐易有先人之遗风焉予于是知朱氏之孙得所归矣初贾公相庆厯与朱氏出处相踵观是不能无感云游彦明
　　退休就闲士君子皆能之惟耆耋康寜所谓五福则天之所畀也后生当勉已之所能以待天之所畀庻乎希踪寿域云淳熙甲辰仲冬朔歴阳龚敦颐携此卷相示敬识其末吴郡范成大书
　　厚德良多积善根贤才他日在儿孙当知相里非凡壻岂有陈平乆席门五老绘图千载誉羣公诗礼百年存慿君挟取传家学青史贤良有后昆绍熙壬子欧阳希逊题
　　睢阳五老图初藏毕公孙家绍熙辛亥兵部朱公孙信庵以故宅余地易归日夕拜瞻祖像盖信庵垂髫时以金兵迫逐渡江少孤飬于史氏一日携以诣适请语信庵端严谨慤读书尚志朱氏之后其可涯哉鄱阳洪适敬书
　　黄缨观
　　谢如晦拜手
　　绍熙辛亥除夕前一日庐陵杨万里观于金陵筹思堂
　　绍熙壬子季春望信安俞端礼敬观于玉麟堂元丰间耆英之防自富公而下十三人郑奂绘像堂中为洛阳盛事然富公享年八十是时已七十九也惟文潞公如是者十五年而后即世至司马温公则以晚进与防葢不及七十矣遐寿清福其难如此今睢阳五老图毕公最为髙年至和中钱翰林为之序四老皆无恙而毕独书故卫尉河东毕卿则于时又为前辈行洛阳风俗以齿不以官考钱翰林之叙次不能无议云丁巳三月中澣临川何异书于明清堂
　　子荣六嵗时值金兵逐掠附舟柁得渡江飬于姑苏史氏家常念父母日隔痛不能自胜一日毕公孙示子荣曾祖兵部画像葢睢阳五老人天下共知其贤明年请以余地易归奉祀毕氏再图其完以旧本俾子荣敢不夙夜祗惧以承先诫凡我宗人及其子孙尚敬之哉嵗乙丑仲春
　　元人
　　五老遗像仪刑俨然观之使人肃然起敬朱氏子孙而能保之真盛事也吴兴赵孟頫题
　　欧阳公次韵谢偕观五老诗云脱遗轩冕就安闲笑傲丘园纵倒冠白髪忧民虽种种丹心许国尚桓桓鸿冥得路髙难慕松老无风韵自寒闻説优游多倡和新诗寜惜画图防当时君子其敬爱想慕固已如此况二百数十年之后并得拜瞻五公遗像于一日岂胜幸愿乎想见其髙节盛德参合于治安极盛之日三代之下不亦鲜乎卷尾诸公所跋皆南渡名卿贤士大夫观其书而思其人则有慷慨系之者矣按跋语淳熙以前在毕氏绍兴以后在朱氏今几二百年仍于朱氏之曾孙德润见之信乎有德者必有后也欤防定乙丑十月一日蜀郡虞集书
　　古之贤人君子不能观其顔色则将览其行事以想见其为人今观睢阳五老图典刑重厚皆具宋太平气象而行事则在公叙跋间其为人葢可想见亦足慰千古之思矣吁何其幸欤致和改元六月廿日吴兴李道坦顿首书
　　广平程钜夫拜观
　　姚燧　马煦　元明善
　　致和改元八月晦河东刘致天台周仁荣宛平曹鉴蠡吾邓巨川同观于吴福孙乐善斋氷襟乆之谨识
　　早同忧勤老同逸乐士君子协力当世者鲜不慕之然寿考在天莫可同也幸或能同而邑居异处迟莫耿耿不得时见以接故旧之欢虽耆耋奚乐焉五老志同道同出处同享年同而里闬又同葢兼古今所难同者而有之其乐为何如耶佳时令节从容巾履清风髙致潇洒澄莹数世之下览卷肃然如在其左右噫盛矣哉戊辰嵗九月廿有六日汴段天祐顿首书
　　后学王守诚拜手
　　汶上曹元用
　　马祖常拜手敬观
　　尝读睢阳五老诗喜从遗像见光仪青云事业俱休谢白首衣冠各耄期乔木故家今尚在髙山景行有余思千秋万古丹青暗珍重仍孙为刻碑晋寜张翥奉题
　　五老衣冠图盛事丹青未数尚凌烟典刑如在八九十宴赏以来三百年珍重当时人物论风流在世子孙传悠悠几度东门市耆徳令人敬俨然俞焯拜题
　　天厯己巳清明日济阳韩镛拜观于分司之弼教堂
　　至顺三年四月十有二日宛丘赵期颐拜观于郑明德之书堂
　　元统甲戌四月廿四日朱方晚学郭畀同毘陵钱璚拜观
　　至元六年后庚辰嵗夏干玉伦徒拜观
　　至元七年后辛己嵗春二月八日白野泰不华观于吴郡朱德润之集古斋
　　睢阳五老图今藏姑苏朱氏朱氏故兵部郎中致仕讳贯之裔葢郎中在五老中其次四绘图时年八十八其孙后以金兵廹逐渡江侨居姑苏间毕氏世传此图遂以地入毕氏而易得之图为朱氏物数世尚寳藏无恙而其曾孙德润复以艺文游缙绅大夫间世泽之滋于是乎在自两河失守弃家南徙是不一姓问其系绪且吃吃莫能道况望其寳有先正遗像而尚论其世如吾朱氏者哉瞻仰仪刑为之肃然东阳柳贯题
　　右太子太师致仕祁国杜公八十嵗礼部侍郎致仕王公九十嵗司农卿致仕毕公九十四嵗兵部郎中致仕朱公八十八嵗驾部郎中致仕冯公八十七嵗以髙年盛德见于诗咏足可想像太平隆治之世数百年所希有宜乎诸君子之歆慕无已也尝思拜观图像而未能来吴中乃获瞻拜于朱公之孙德润文房岂不荣幸哉诗云淑人君子其仪不忒正是四国其有鉴乎杜本敬题
　　睢阳五老并虚邪近代衣冠总不如千载髙山存景仰忆从湓浦望匡庐至正九年嵗在己丑春正月望湘人李祁书于范氏之义荘
　　右宋睢阳五老小像一卷当昭陵盛治之时人物不减三代五老髙年雅望告老燕居适同里闬遂为嘉防图而歌之以为衣冠盛事距今三百余年俨然如生陵谷变兴独吴中朱公之曾孙德润能寳藏之德润尝以才学选为提学官时出此卷于缙绅间因以自厉余分省中吴拜观焉呜呼文献逺矣朱氏子孙其永保之至正壬寅夏五日番阳周伯琦书
