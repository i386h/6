<!-- { "loadSidebar": true } -->
　　余始事佛延公主肇林公兄事珂公同受天池衣鉢余因公绍介逆珂公其徒正观明宗徳钦从珂公至公亦绍其徒文溥文彻文言文濬与俱来至郡中则自如徳昻郊劳如礼会祖意自唐昌至凡十有二人分席而居诸法众皆供役余在告屏迹谼中珂公不得余俱相期结夏以待既就席日讲楞严经于是洪吉明理以下百余曹以听法至真海觉辨以下十余曹以修供至缙绅学士至者则方定之詹东图陈仲渔方献成方君在方羽仲郑夷吾程子虚呉无懐呉延秋吾弟仲淹仲嘉山人则呉仲足余病闲始得问法珂公至人寂然无思公雅言自思惟入思之不得犹必蓄疑而通焉医者以药药善矣不而螫身以售恶用药爲不得而疑视不疡而螫等耳珂公谓否不不药唯至人能长者宜未及此疡而内蕴不治将深即不深疡如故也发而决之疡乃已譬之精舍业已歴堂皇穷奥阼无问入门垣以外曽未得其门猥云居其宫而有之则臆说耳何以故无入故也善乎洪范有言思曰睿睿作圣夫非左劵乎哉寂然无思则圣者事余谓诸佛无法法在遗经中世絶学从心开我佛土法惟心造爲得其宗彼直将以无思爲知无见爲见开宗葢自此始末流乃复挟小知操独见愈益支离恶门而凿坏恶苦口而设醴何爲者也珂公谓经以筏喻利渉将必由之亡楫则筏不前宗是矣故则有毒门则有枢溃毒运枢宜无不济长者独窥要眇犹不离乎文辞弃楫中流取办一苇抑或系筏川上而蹻足以求前皆誖矣余唯唯葢将自无知无见者求之防诏趣行不得请窃念斑白且至奈何舍无碍而就不堪两公语余有身爲患一也善则以不堪爲无碍不善则以无碍爲不堪莲出污渎不濯而芳蓬生麻中不扶而直长者莲也岂必择地而宜吾侪犹有蓬心愿无忘此防耳众曰善隆庆四年七月朔日毘师曼室着
　　东林清絶地西土蔚蓝天列幛千山合羣峰四望全宰官捐净土长者布金钱辟地依青障开池种白莲招寻来惠逺放逹任陶潜说法窥三昧谈空证四禅慈云三伏度法雨一幢传象外清凉界山前水月悬听经驯慧鸽施食下饥鸢宠命徴安石文章老惠连未须论去住同结上生缘　宗公爲妥山法师弟子余兄首事肇林延妥山说法则宗公与俱宗公能诗善顔鲁公书不佞则以沙门惟谈心印求证果以此爲兢兢宗公所以务者得无在外乎不佞望宗公者深故爲缀数语如此药师汪道贯书
　　三月莲花社同禁云水足空瓢自汲泉敝緼深懐玉露顶夜经行拾枯午炊粟牵纒笑返余何日忘拘束荆南山中人员珂
　　肇林社中送慧空禅子归语溪兼简同参石门居士曹源一宿觉今子复何如听经来白社洗鉢临清渠妄销真不立六解一亦除夜参忘壁观昼卧学空书论心千里外弹指三月余凉飚动归思白云生郊墟卓锡语溪日先逹故人庐肇林幻居子祖
　　中丞初结社缁素百人来慧逺遇斯度东林见复开鸟驯分石供花雨说经台自媿陶元亮闻钟驾未铁珠道人王仲房
　　齐代余华刹明僧旧草堂【阙】居宁有刦阅世自无量灵气千岩紫慈隂万木苍行持空寂往何防不清凉　慧空上人避暑之栖霞呉门谒予索赠言漫缀司勲皇甫汸书【前有文五峯画又宋石门爲化仪作少室图】
　　外録
　　瑚网云彬公一字化仪又号慧空克振宗风傍通翰墨与先君子最契合所遗手札有谢治西房种竹索素手卷题咏荐呉兴周玉湖作画皆韵事又一札云贫衲七八载居少室接见皆清旷之士后归梓里复溷常流恨不能即去山中烧拆脚铛煑菜度日不被世间笼系才是云云遂别赴双径出给庵图偈诸卷遗先君先君嵗供白粲灯油凡十余载又慧空之侣慧鉴系龙渊寿堂髙足善博古爲吾荆翁忘形交其逰峨嵋有诸名宿送行巻文休承项子京爲之图焦弱侯陈眉公爲之记篇什甚繁亦老去归先子毎松灵石畔展阅诸卷如对青青郁郁焉后余在东省遭艰被宵人罄斋头物二上人所遗亦失去可胜怅怅然以法眼视之真如露亦如电也
　　程胜袁源合作钟山社图【歙人程胜字仲竒号六无作墨山水呉门袁源复着色人物可称双美】
　　竹林人也钟山侣也流风余韵正可想见而吾辈且萍聚焉同调爲期素心相照遂于万厯癸丑秋半望日盟鸡坛首约以课功箴过无浪谑无俗靡继定以五阅日一社主人备应用文具花枝茗香作清供友则自举子业外诗文书画琴奕鉴赏惟意所之是日遂集栖贤舘其烟格泠泠歩三絶之品而凭几泼墨者爲羊闗程仲竒氷襟月懐翛然据石抚流霞者是岐山姜还朴清臞鹤骨落落穆穆古色扑眉展螭牋记胜者系淳安应绂说剑风生抽琴云逸防髯伦骑鹤客非苏之朱君石耶渊渊独坐奕奕画龙竒致则润州呉汝廷咄咄逼人矫矫绣虎英标则琅琊王伯厚蕉隂桐影间设绳牀清簟坐隠寂寂手谈丁丁乃海上沈仲虞与分水何楚珍也若予又何知亦盘白石兮挹秋色而已至髙山流水沈思忽往木叶脱石气清抑永丰潘俊甫松风一榻闲煑玉茗以品翠欢红濯濯自喜实茜泾王纶仲风兰雨菊对以玉人翩翩临池拟文箫古歙呉澹林耳外有香径美人遮遮掩掩倚侍儿弄临砌花故六曲蒋夜来乎是昔之贤祗七今之俦过十要亦各极一时之致以适其适初不沾沾江左防尘而供白眼清谈曰此钟山而竹林者也绣水盟余汪砢玉纪于秦淮之止晋斋
　　李长蘅宋比玉合作山水图并题
　　君画苍苍带雨松我图冉冉出云峰他时相忆还开看云树平添几万重李流芳题
　　文衡山潘太仓合摹李龙眠莲社图【绢本中挂幅着色山水人物匡庐一防俨然未散图中人名金汁书】
　　【欵书】正徳十五年庚辰九月衡山文徴明太仓潘明合手摹李伯时莲社图【金书右方】
　　李元中莲社图记【文徴明书装诗堂原文见伯时本图下不録】
　　周臣陈祼呉振山水合卷
　　第一周臣北泉图意【绢本长二尺五寸高九寸淡着色松下萧斋一人兀坐北轩观泉听竹幽致爽然】
　　【款书】姑苏周臣写北泉图意【书左角上】
　　第二陈祼仿石田秋溪新霁图并题【纸本长三尺五寸髙一尺淡着色红树苍云秋山溪阁细路临江一翁曳杖入林最得元人遗意】
　　癸亥春王正月十又六日吾友张子璵兄订过梅闗看灯因爲信宿之乐不谓雷雨逹旦竟日滂沛肩舆不能行徒有神往先是子璵尝以佳纸索画小卷遂呼童洗砚爲之走笔因忆啓南先生爲史明古写秋溪新霁图亦题癸亥灯夕作夫明古与先生交最称莫逆当此良宵不把盏踏歌乃复屑屑以笔研爲事岂亦有所阻而借此以适情耶事固有千百世而相符者今日之谓也聊识数语以博子璵一笑云友弟陈祼
　　此卷乃癸亥春爲张仲玉作丁卯冬复爲琴台潘翁得之附之伴竹【真迹竹字下多伴字圏去】居卷后夫仲玉琴台皆吾好友也画之所托咸得其宜爲之深喜第惟五年之内人事之推移物情之变幻若河汉之苍狗然又不觉増一慨也十月望祼重题
　　第三呉振仿大痴小景并记【纸夲长四尺许髙一尺水墨山树逺近迷离一派烟雨连朝真境】
　　山雨连朝流泉崩泻携扙溪邉听松涛互响殊快人意因捉笔写大痴逺峰矮树茆檐沙濑小景似稚修词兄髙斋清赏庚午重阳前二日安乐山中记事呉振【书图尾】西士曼倩采桃图
　　白麋驾雾作仙逰手摘绥桃过十洲依旧寄身金马籍紫泥海吸总无求　大西洋琍玛窦所携诗画像俱蜡地重着色人物俨暎氷壶间是六法别传异派今西士在漳南者以此爲生涯矣尝见月上女图佛光所摄处摩登伽作横陈光景殊幻絶此采桃曼倩亦颇神彩生动余更有准提像则纸上设色不但妙相庄严抑亦寳光焕发虽呉道子运笔谅莫能过允宜冠亚墨利加也香光道者玉识
　　外録
　　瑚网云西画固足异乃国初杨萱以髹笔妙绘染凡屛几器其上山水人物花鸟无不精絶即古来名画手莫能过也天啓初京师人家有彩漆酒盘四十面是萱所描沿邉多损剥鬻古者贾老售得因揭裱成册叶如萧字之移壁作斋也亦竒矣葢萱能执艺事以谏至廷讯不挠其人故自超此虽逰方之内要与游方之外同一化人妙用耳





　　书畵彚考巻六十
