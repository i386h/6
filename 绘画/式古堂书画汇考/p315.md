<!-- { "loadSidebar": true } -->
　　奉诏还故山江船复东下独颿如蜚鸿秋日照平野王侯赠新图山水俨幽雅石厓天际髙茒屋长松下清香散佛龛妙观了空假白云席上生碧溜阶前泻神清境自闲所适无取舍佳趣政在兹健笔老能写乃知遗世情独有还山者安得添我身闲斋共潇洒洪武乙夘秋龙河宗泐书【隷古书】三年京国住奉诏得还山猿鹤惊犹识云松故自闲铜瓶瓜蜕绿笋坐豹遗斑莫爇龙香鉢留将在世间东皋妙声书
　　王叔明坦斋图并题【图下有慎独清赏四字嘉禾汪氏鉴藏】
　　老来自觉笔头迂写画如同写隷书老鹤一声山馆静道人正是午餐余　坦斋老师出宋罗文纸命作泉石老年自觉不同作此应命不记月黄鹤山人书于坦斋仙馆
　　叔明阜斋图卷【与太平清话所载异】
　　此图彷佛竹里馆茅茨翛然傍川水倚床张册白日长复有松桐置髹几沈周
　　外録
　　书画舫云琅琊王氏旧藏叔明阜斋图卷计两幅布景一正一背皴法简澹落笔尤古沈啓南题以长歌元美翁故物也今在陈仲醇家
　　叔明听雨楼图并题卷【纸本图卷】
　　听雨楼【篆书卷首】玉雪坡
　　至正廿五年四月廿七日黄鹤山人王叔明于卢生听雨楼中画生名恒字士恒时东海云林生同在此楼雨中市井迷烟雾楼底雨声无着处不知雨到耳根来还是耳根随雨去好将此语问风幡闻见何时得暂间钟动鸡鸣雨还作依然布被拥春寒樵人张雨为卢山甫题至正八年二月十一日河濶楼低雨如洗只疑身宿孤篷底清晨倚槛看新晴依旧山光青满几听雨怜君隠市中我忧徭役苦为农田间那得风波险朝朝愁雨又愁风荆蛮民倪瓒
　　虚牖蒙蒙含宿雾瀑流磵响来何处江湖近向枕边鸣林风又送檐前去挟水随云自往还根尘不染性安闲多情一种娇儿女泪滴天明翠被寒至正廿五年嵗在乙巳卢士恒携至绿绮轩见示辄走笔次韵贞居外史诸诗以寄意云陶篷寄亭中人暨诸名胜当不黙然也后十又八年四月九日瓒记
　　拟张外史倪隐君听雨楼诗韵
　　湘蹙浪萦香雾幽人髙卧云深处月明丛桂小山空疎烟白鸟沧江去浮沈里社乐萧闲大隠何妨市井间抛却喧啾清洗耳草楼六月雨声寒易五六韵语前后乃协
　　尘生两耳何由洗喜听雨声茅屋底洒然心地自清凉静对炉薫时隠几乾坤纳纳悬壶中书田霑润称书农也胜江湖风浪恶客舟飘泊怨秋风西磵老樵蘓大年【隷古书】
　　倪隠君索和张外史听雨楼诗走笔二首答之海气杂岚雾听雨宜髙处风雨无时无倐来复倐去摇摇心悬旛胡为不自闲老人曽听雨无被不知寒
　　头面都不洗听雨重屋底两耳任喧聒坐隠乌皮几笔耕墨畦中自适如老农二仙隔今古神交在阆风　坚白老人书于素行精舍
　　一榻春声雨满楼杏梢微湿五更头东风更绿江南岸卖剑家家尽买牛
　　荷气香飘竹外楼雨声滴碎采菱舟南风一夜生新涨鱼鸟还知此乐不
　　积雨生凉转蓐收碧梧初霣满城秋邻家不识予心乐也爱书声在小楼
　　天地严凝万壑冰不堪寒雨洒孤灯一楼清气尤宜雪纸帐生春睡未能　曲江钱惟善
　　城市不着耳江湖留此心楼髙人更静惟有夜懐深醉翁
　　春云霭江郭鸠鸣朝梦余楼中雨飒至烦抱澹云除歴歴树声乱萧萧影虚如何门外客泥潦复行车渤海髙启题
　　山听春雨冷气袭病肤铺牀闭斋阁衣被薰香炉风镫苦屡挑夜茗亦再呼烦嚣悉屏逐妙理在跏趺忆子草楼底兹情还有无齐郡张绅
　　承平时贞居张道师与云林倪征君并以翰墨风致齐名吴中二人者亦雅相引重先君子与贞居防最蚤余时以童子侍坐隅尚能记其丰采今先君久已弃诸孤贞居亦化去天下多故而余始得从云林君游至正乙巳季夏之九日余谒君于卢士恒氏之听雨楼获观近制诗若画冲襟雅论令人尘虑洒然既而士恒出此卷征题二君之作具在因赋存殁口号附于卷末以寓感慨之思云华阳洞里烟霞閟灵石山中草树荒惟有小楼曽宿处年年春雨满沧浪
　　黄冠野服神逾王画笔诗篇老更奇白首故人无在者小残烛雨来时　防阳张附凤
　　江雨飞来夜气澄小楼髙处冷于冰声留蕉叶频敧枕影乱檐花独对灯逺客异乡生白发故人今夕拥青绫致君尧舜慙无术思入湖天睡未能淮南马玉麟
　　草楼听夜雨春镫隔重瓶中新茗煑奁里旧香添风佩潜归浦云璈乱缀檐乍惊来湛湛更觉去纤纤颇被风相妬还疑雪与兼喜随渔艇泊愁怕客淹头白卢征士髙情苦未厌云门山人张绅重题
　　山风满楼来雨脚耳底萧萧生逺情还丹化鹤度句曲破屋无人住洛城酒停深夜苍镫在近余寒湿叶鸣板上漆书空爪迹绕檐依旧落春声观外史所题山甫卢隠君听雨楼诗词翰潇洒令人有超然之想噫故物也士恒其慎藏之四月七日王谦写于客居
　　更深楼外何萧瑟半带沧江逺树风疑是千林霜叶下坐残一穗烛光红斯人雅致今安在此夕幽懐孰与同老我题诗成感嘅雨声有尽思无穷吴郡卢君山甫旧有听雨楼山甫殁殆二十年而斯楼尚存余抵吴惜不得见其人今其子士恒携张外史所题诗来示余余览之不胜感慨遂为赋此至正廿又五年四月一日檇李鲍恂书
　　奉题听雨楼
　　飞楼何凝隂雨气正含雾潇洒集羣霤淅沥散髙树声悬长风外坐想当瀑布习喧久渐息静听乃真趣隂晴造化意年芳暗中度白髪如散丝凴君写幽素开封郑元
　　云林夜澄寂有雨弥更佳漠漠着树穏霏霏度檐斜入静意所便争喧竞浮夸弛张任橐籥细大无根芽妙运出造至理忘纷拏变化本因妄声闻耳生瑕不如且置之摄心静无哗危坐不须寐呼童剪镫花卧龙山民王宥
　　胜国之季兵变之余前辈翰墨存者无几间或获一见如遇蜼彝兕敦不由不使人忻艶也听雨楼诗句曲外史及一时名流所作词翰兼美亦希世之宝也吴中卢士恒父蔵于箧中一日出示于余余展卷观之卷中作者多余故友兹覩其词翰俨若觌彼风度而不忍释手也士恒宜珍藏于家慎勿轻示于人焉洪武二年春二月初二日吴僧道衍书
　　层檐集飞霤深砌走鸣瀑余声殷天籁清风入林屋风波任喧汹燕坐瞑双目寘身得萧爽洗耳絶尘俗香穟郁水沈花映湘竹篝灯动春酌剪韭留夜宿与客对牀眠清谈未云足金陵严瑄幽人爱楼居燕坐风雨夕髙檐泻飞湍空除堕残滴倾耳疑枕流屏喧时岸帻江声晚萧萧树叶寒境絶迹更佳趣澹情自适霁晓惬凭栏春深杏花色浚仪赵淑
　　一年过京口帆飞疾如走半江疎雨隔篷听泻下骊珠三百斗一年过汉阳雪山翻怒泷黄鹤矶头泊船住醉听秋雨眠西江一年过东海急雨乱洒船外洞庭帝子鸣钧天蓬莱仙人锵玉佩今年过长洲故人邀宿听雨楼玉山颠倒恍然醉一笑使我消离愁公本拏云夫我亦听雨客明朝大晴当奋飞万里天风振鹏翼淞上钓鼇生书于百花洲上
　　少年听雨歌楼上银烛昏罗帐壮年听雨客舟中天濶云低断鴈呌西风　而今听雨僧庐下鬓已星星也悲欢离合总无情一任空阶防滴到天明右竹山先生所赋之词今偶获观此卷因举是
　　词成甫俾书于卷末夫听雨一也而词中所云不同如此盖同者耳也不同者心也心之所发情也情之遇于景接于物其感有不同耳成甫中年人有楼听雨吾意其与在僧庐之下者同其情成甫乃曰吾听雨吾知在吾之楼而已遂书竹山姓蒋名捷字胜欲义兴人卷中诸先辈之先辈词之腔虞美人也韩奕
　　听雨楼诸贤记
　　张雨字伯雨号句曲外史武林人学道三茅峰而才名满天下若虞文靖公黄文献公咸推重焉先生妙于书人得片纸以为宝至今好事之家多蓄之客至则相与为玩先生诗法黄太史清新高迈不流于众虽元氏翰林诸公皆以为不逮也倪瓒字元镇号云林生无锡人家最饶而先生脱畧纨绮一事于翰墨作为诗章妙絶一世人欲不服自不能不服也虞文靖公张外史伯雨深相契焉然先生性癖傲物多忤于时元末弃家泛舟五湖三间兴至则捉笔写烟林小景或竹枝偶流于市好事者争贸之虽千金不靳也
　　王字叔明吴兴人号黄鹤山人赵松雪之外孙也素好画得外氏法然不求妍于时惟假笔意以寓其天机之妙为文章不尚矩度顷刻数千言可就君子咸以豪士目之
　　苏大年字昌龄杨州人元之翰林编脩天下乱寓姑蘓为文章有气不喜衰飒江海襟懐亦人中之豪也
　　饶介之号醉翁江西人元末寓姑苏以跌宕自任工于书君子评之者谓渠不减懐素至今人家多有之
　　周伯温号玉雪坡饶州人为人慎重为元氏左丞天下乱流寓胥台而无所就然妙于古篆得赵文敏公遗意字颇肥而玉润可爱士君子至今宝之钱惟善字思复松江人元末进士精于诗得杜子美法不茍作作必臻其妙
　　张绅字仲绅济南人慷慨激烈不琐琐于世事作为诗文虽不经意而自成一家能议论终日亹亹不能休盖北方豪杰之士为本朝浙江布政马玉麟髙邮人为元长洲县尹有政声括苍郑明徳先生有碑卒于伪吴
　　鲍恂字仲孚嘉禾人元氏乙亥科易经进士为本朝文渊阁学士为人慎重不可狎而学行名天下有学易举隅行于世后以事累卒于外
　　赵淑字本初绍兴人元氏乙亥科书经进士龙马赋为时所重称然性耿介不易与人交交必久为本朝太学博士而殁
　　张羽字来仪一名附凤与髙启行辈也治易攻于文文学欧阳子缜宻宛转可爱虽前辈皆自谓不及也本浔阳人避乱寓湖州为本朝太常博士而终
　　道衍字斯道姓姚氏姑苏人才茂思为时所称与张来仪髙季迪辈皆以文字相颉颃而澡神浴徳则非诸君所能及故天下皆以参寥子潜目之皇上龙兴以赞佐功封少师赐名广孝盖又以元之刘秉忠并称云
　　髙启字季迪姑胥人身长七尺而妙于诗得唐人体裁语精意圆句穏情畅前辈有所不及为本朝编修归家以事卒
　　王谦字鸣吉姑胥人以春秋学为府学教授王宥字敬助与髙启防能文
　　陶振吴江人有诗才然性不羁人或易之
　　韩奕字公望吴之良医也好与名僧逰所云蒋竹山则义兴蒋氏也以词章名世其清新雅丽虽周美成张玉田不能过焉
　　右听雨楼诗卷其间所载皆一世名士诚可宝也然余观卷中人品有三其至髙者闻而知之其次者事而知之其又次者交而知之若伯雨张公元镇倪公其殆最髙闻而知之者欤自叔明先生以下余髫年曽事之自来仪以下余少年曽交之总若干人皆能以文章名世者也然自衍公外多干没无闻至如伯雨元镇二先生若精金美玉不可泯灭况其负超迈之才遗世独立髙洁无累周览六合尽大观而无遗乎余幼在乡里时尝闻吴城卢士恒家存此卷欲一见不可得见者无不爱惜今吾友沈诚甫得之良可贺也诚甫寄至京索题始得焚香展卷清风凛然毛骨顿爽予复何言姑述卷中作者诸先辈出处大畧以为诸贤之记诚甫姓沈名睿号存耕有才识善吟与士大夫游予之布衣交观斯卷者当仰其清风素范益厉其徳哉勿以吾言为谬永乐五年嵗丁亥二月初吉翰林侍读学士奉训大夫锡山后学王达识
