<!-- { "loadSidebar": true } -->
　　右夜宴图乃顾宏中之所作而冩韩熙载之豪侠吁闳中名笔熙载名士可谓聮璧矣而况得参政赵君之题识益增其声价焉至顺癸卯冬十月六日月山道人书
　　观熙载邮亭之计可以赚陶谷之多欲而熙载之荒于夜饮又岂可逃乎后主之觇哉所以君子必愼其独也故跋至正二年三月既望曲江钱惟善
　　外録
　　米氏画史云南唐顾宏中画支许王谢仝游山隂图三呉老僧寳之不肯借余与伯时说伯时率然弄笔随所说想像作之潇洒有山隂放浪之思
　　董　源
　　董北苑溪山风雨图卷
　　右溪山风雨图一卷无题识有私印曰容斋清翫官印曰绍兴省试总辖诸司印按宋洪迈号容斋在理宗初以奎章阁学士知绍兴府此卷有绍兴人王某题称知府相公所藏意者为洪氏物又有皇姊图书印冯子振诗奉大长公主命题子振吾长沙人号海粟又号怪怪道人今私印所篆者仕元为集贤待制所称皇姊为元公主则此卷又为元外戚家物又有李氏珍藏印不审为何人今为庶子呉君元博所藏也尝记容斋随笔称画之妙者人必以为似眞江山之妙者则又以为似画此世间常语今观此图凡谿山草木人物噐具皆风雨也论画者殆将以为眞乎使其固幻然厯二代数百年宋元之江山皆不能有而此图方入盛世为大夫君子所藏玩观物者不以眞幻为轻重可也长沙李东阳
　　外録
　　瑚网载竹懒云洪谷子故有溪山风雨图余尝见王叔明所临卷较此尚长二尺余而景物更有归僧叩寺门牧儿逐堕笠与浮鼻之牛守门之犬而此俱无之则西涯所云断烂收拾不独楮素脱落印章不全而已然则笔气浑厚人物精采所作客舟倚树搭盖蓬席一妇一童子目睛仰注如生山樵有不能不逊歩者専车一节想见伟人不可忽也此卷向藏余家今归李氏清樾堂矣
　　董叔达溪山风雨图短卷
　　外録
　　书画舫云溪山风雨图短卷乃董北苑画眞迹神品上上今在甫里马氏陆全卿太宰故物也后有俞焯蘧庵跋尾沈啓南呉原博和韵诗皆极称许之惜为庸工装背神彩十去三四矣
　　又云北苑画本昔人以着色山水称絶笔尤是风雨雾景为佳此等制作皆与造化同流非荆闗范巨所能彷佛也甫里马氏以溪山风雨卷向余质钱未遂其愿卷还之为此惘然者经月
　　又云北苑夏山少逊风雨图卷并阅优劣自见暇日漫缀小词题其溪山风雨云雨零风漾叔达模眞様展玩如闻澎濞响杰出云麾画上　渔郎理网船开山僧负衲归来村店重茅被卷仓皇惊动裙钗　右调清平乐歩孙夫人韵泰昌元年八月十日词防前半评画后半叙景皆实録也
　　北苑秋山行旅图
　　董其昌观因定
　　北苑画米南宫时止见五本予家所藏凡七本以为观止矣都门又见夏口待渡卷呉阊泊舟又见此本皆世之罕物其昌重题
　　外録
　　妮古録云皴法董源麻皮皴范寛雨皴【俗云芝麻皴】李将军小斧劈皴李唐大斧劈皴巨然短笔麻皴江贯道师巨然泥里拔钉皴夏圭师李唐米元晖拖泥带水皴先以水笔皴后却用墨笔
　　叔达夏山图
　　外録
　　画鉴云董源夏山图见在史崇文家天眞烂漫拍塞满轴不为虚歇烘鎻之意而幽深古润使人神情爽朗古人云山隂道上行应接不暇岂意数尺败素亦能若是耶
　　北苑龙宿郊民图
　　外録
　　容台集云余家有董源龙宿郊民图不知所取何义大都箪壶迎师之意盖宋艺祖下江南时所进御者画甚奇名则謟矣
　　书画舫云董源龙宿郊民图系进呈本乃是冩宋太祖登极事者大竒大奇
　　董叔达夏山林木图
　　外録
　　书画舫云董叔达夏山林木小直幅纸本水墨神品惜收藏未善不称神明焕然耳
　　北苑仙山楼阁图
　　外録
　　书画舫云河南俞氏藏董源仙山楼阁图一轴绢本浅绛色用笔最为疎逸不惟树石古雅人物生动而中间界画精妙不让衞贤郭忠恕辈余每展玩如从山隂道上行令人接应不暇始知汤垕评源夏山图者端非虚语乃沈括存中云北苑多冩江南眞山不为奇峭其用笔极草草近视之几不类物象逺观则景物粲然是未许其秀润也岂亦未覩其全邪
　　董北苑风雨出蛰图
　　外録
　　书画舫云董源绘事冠絶南唐不特山水入神兼工画龙郡城汤氏藏其风雨出蛰龙图宋秘府物尝入贾丞相家有悦生封字二印的系眞迹好事者谓为董羽笔非也
　　叔达江南山色图
　　外録
　　书画舫云闻叔达江南山色巨幅双軿绢本止存半帧原系沈啓南故物今藏董宰家品在画史所载庐山图上眞絶笔也
　　笔谈云江南中主时有北苑使董源善画尤工秋岚逺景多冩江南真山不为奇峭之笔其后建业僧巨然祖述源法皆臻妙理大体源及巨然画笔皆宜逺观其用笔甚草草近视之几不类物象逺观则景物粲然幽情逺思如覩异境源尝画落照图近视无工逺观村落杳然深逺悉是晚景逺峰之顶宛有返照之色此妙处也
　　画鉴云董源天眞烂漫平淡多奇唐无此品在毕宏之上此米元章议论唐画山水至宋始备如源又在诸公之上树石幽润峰峦清胜蚤年矾头颇多暮年一洗旧习余于秘府见春龙出蛰图孔子哭虞丘子图春山图溪岸图秋山图及窠石二帧于人间约见二十本皆其平生得意合作源之后有钟陵僧巨然及刘道士刘与巨然同时画亦同但刘画则以道士在左巨然则以僧在左以此为别耳要皆各得源之一体至米氏父子用其遗法别出新意自成一家然得源之正者巨然为最也
　　董叔达江山渔艇图【双绢大幅设色羣山左峙巨浸古涵梵刹云外林壑孤深中间亭阁掩映灌木沙溆渔舟三二舟并泊一人停桡回顾一人垂钓一舟半藏芦渚渟萧寂人间世似罕有此鱼乡】
　　董北苑潇湘图卷【绢本髙一尺六寸长四尺许用花青运墨淡着色画洞庭张乐地潇湘帝子游诗意笔在象外画中墨寳】
　　此卷余以丁酉六月得于长安卷有文三桥题董北苑字失其半不知何图也既展之即定为潇湘图盖宣和画谱所载而以选诗为境所谓洞庭张乐地潇湘帝子游者耳忆余丙申持节长沙行潇湘道中蒹葭渔网汀洲丛木茅庵樵径晴峦逺隄一一如此图令人不动歩而重作湘江之客昔人乃有以画为假山水而以山水为真画者何颠倒见也董源画世如星凤此卷尤奇古荒率僧巨然于此还丹梅道人尝其一脔者余何幸得卧游其间耶董其昌题己亥首夏三日【书蓝笺装图前】
　　舟行诸岩欲动云吞雨吐时霡霂微下未审有渰之声在檐石欤在绢素欤为石袁亲家亲家收藏如此至寳葵丘城堕家失有此数帧不宜郁宜快也王铎【书卷后隔水绫上】
　　余以丙申持节吉藩行潇湘道中越明年得此北苑潇湘图乃为重游湘江矣今年复以校士湖南秋日乗风积雨初霁因出此图印以眞境因知古人名不虚得予为三游湘江矣忽忽已是十年事良可兴感万厯乙巳九月前一日书于湘江舟中董其昌
　　万厯癸丑射阳湖舟中阅四月十七日【右二题纸本装圗后】
　　外録
　　襄阳画学云董源峰头不工絶涧危径幽壑荒迥多真意
　　又画史云余家董源雾景横披全幅山骨隠显林梢出没意趣高古
　　鲜于伯几题董北苑山水云爱山不得山中住长日空吟忆山句偶然见此虚堂间顿觉还我沧洲趣隂厓絶壑雷雨【阙】苍藤老木蛟龙怒岸石荦确溪涧濶知有人家入无路一重一掩深复深危桥古木依云林是中宜有避世者我欲径去投冠簪源也世本膏梁子胸中丘壑有如此后来仅见僧巨然笔墨虽工气难似想当解衣盘礴初意匠妙与造化俱官闲禄饱日无事吮墨含毫时自娯谁怜龌龊百僚底双鬂尘埃对此图
　　画谱拾遗云董源山水有二种一様水墨矾头疎林逺树平淡幽深山石作麻皮皴一様着色者皴纹甚少用色浓古人物多用青红面施粉素皆佳作也
　　妮古録云宰携示北苑一卷谛审之有二姝及鼔瑟吹笙者有渔人布网漉鱼者宰曰潇湘图也盖取洞庭张乐地潇湘帝子游二语为境耳卷长丈许神彩焕然又云余曽游潇湘道上山川奇秀大都如此图而是时方见伯时潇湘卷亦复效之作一小幅今见北苑乃知伯时虽名家所乏苍茫之气耳宋宣和谱有北苑潇湘图云
　　又云董宰云余家所藏北苑画有潇湘图秋山行旅图又二图不着其名【按图即宣和谱中夏山秋山二图】一从白下徐国公家购之一则金吾郑君与余余尝悬北苑于堂中兼以倪黄诸迹无复于北苑着眼者政自不知元人来处耳
　　书画舫云董宰太史酷好北苑画迹前后收得四本内惟潇湘图卷为最至以四源名其堂云按米氏画史曰董源平淡天成唐无此法在毕宏之上近世神品格髙无与比也峰峦出没云雾显晦不妆巧趣皆得天真岚色郁苍枝干劲挺咸有生意溪桥渔浦洲渚掩映一片江南也董源又有秋山图河伯娶妇图
　　又云董宰题叔达巨幅云魏府收藏董北苑画天下第一真极笔也此画与宰家藏潇湘图巨然秋山图二卷皆是无上神品
　　画鉴云山水之为物禀造化之灵秀隂阳晦防雨晴寒暑朝昏昼夜随形改歩有无穷之趣自非胸中丘壑汪洋如万顷波者未易摹冩如六朝至唐初画者虽多笔法位置深得古意自王维张璪毕宏郑防之徒出深造其理五代荆闗又别出新意一洗前习迨于宋朝董源李成寛范三家鼎立前无古人后无来者山水之法始备三家之下各有入室弟子两三人终不逮也
　　董北苑溪山行旅图【绢本水墨挂幅实半幅也长三尺四寸濶一尺六寸旧称江南有半幅董源眞迹指此】
　　余求董北苑画于江南不能得万厯癸巳春与友人饮顾仲方第因语及之仲方曰公入长安从张乐山金吾购之此有眞迹乃从吾郡马耆清和尚徃者先是余少时于清公观画犹厯歴在眼特不知为北苑耳比入都三日有徽人呉江邨持画数幅谒余余方肃客倦甚未及发其画首叩之曰君知有张金吾乐山否呉愕然曰其人已千古矣公何谓谒之亟也余曰吾家北苑画无恙否呉执图以上曰即此是余惊喜不自持展看之次如逢旧友亦有防数云辛丑五月廿六日记
　　此画为溪山行旅图沈石田家藏物石田有自临溪山行旅用书题欵亦妙手也宰【小楷书画绫两旁】
　　石　恪
　　石子専维摩图
　　外録
　　东坡集譔石恪画维摩颂云我观众工工一师人持一药疗一病风劳欲寒气欲暖肺肝肾胃更相克挟方储药如丘山卒无一药堪施用有大医王抚掌笑谢遣众工病随愈问大医王以何药还是众工所用者我观三十二菩萨各以意谈不二门而维摩诘黙无语三十二义一时堕我观此义亦不堕维摩初不离是説譬如油蜡作灯烛不以火终不明忽见黙然无语处三十二说皆光焰佛子若读维摩经当作是念为正念我观维摩方丈室能受九百万菩萨三万二千师子座皆悉容受不迫迮又能分布一鉢饭餍饱十方无量众断取妙喜佛世界如持鍼锋一枣叶云是菩萨不思议住大解脱神通力我观石子一处士麻鞋破防露两肋能使笔端出维摩神力又过维摩诘若云此画无实相毗耶城中亦非实佛子若见维摩相应作此观为正观
　　赵　干
　　赵干江行初雪图
　　江行初雪　画院学生赵干状
　　外録
