<!-- { "loadSidebar": true } -->
　　皎皎中天月团团径千里震泽乃一水所占已过二娑罗即岘山谬云形大地地惟东呉偏山水古佳丽中有皎皎人琼衣玉为饵位维列仙掌学与千年对幽操久独处迢迢愿招类飔带【阙】　　歘逐云樯至朝隮舆驭飚暮返秋光袂云盲有风驱蟾餮有刀利亭亭太隂宫无乃瞻星气兴深夷险一理洞轩裳伪【阙】坦坦忘懐易浩浩将我行蠢蠢须公起　右和林公岘山之作鹿门居士米芾
　　老米词迹
　　风炉煑茶霜刀剖瓜暗香透窓纱是池中藕花　髙梳髻鸦浓妆脸霞玉尖弹动琵琶问香醪饮么米黻南宫自谓其书为刷书当是言其运笔之迅劲耳而人多以偏敧槎牙间求之如垩帚之扫壁老颠有知宁无抚几絶叫耶此幅斫笔如铁而秀媚之气奕奕行间风华类得大令之神是南宫得意时笔也公诗有云棐几延毛子明窓馆墨卿功名皆一戏未觉负生平观此书如亲见其寂寥所慕矣宝林顾起元
　　米南宫千文【小楷书原文不録】
　　外録
　　襄阳志林云元祐二年正月十七日诏米芾以黄庭小楷作小字千文
　　米礼部临智永真草千文【原文不録】
　　外録
　　书画舫云岳珂英光堂帖有米元章临智永真草千文与原本不同乃知古人临帖不论形似也珂跋其后云摹临两法不同摹帖如梓人作室梁栌榱桷虽具准绳而缔构既成气象自有工拙临帖如双鹄竝翔青天浮云浩荡万里各随所至而息宝晋盖进乎此者也为之赞曰永之法妍以婉芾之体峭以健马牛其风神合志通彼妍我峭惟妙惟肖故曰袒裼不浼夜户不啓善学柳下惠莫如鲁男子
　　米海岳醉草
　　下净名
　　万籁寒深响羣山雨半开迟迟暮钟里且唤竹舆来
　　不集南山
　　山翁茗艼葛疆随庭下青春鸾雀飞幕府惯为方外客风前懒易道家衣　襄阳米芾醉书
　　光尧皇帝翰墨志云米芾得能书之名似无负于海内六朝翰墨副在笔端故沈着痛快如乗骏马进退裕如不烦鞭勒无不当人意然喜效其法者不过得外貎髙视阔歩气韵轩昻殊未究其中本六朝妙处醖酿风骨自然超逸也今观二诗醉中之趣天然一种风味似不食烟火人也骨里带神仙者耶时景定改元春良日安雅堂书
　　米老临黄庭经巻【原文不録】
　　外録
　　书画舫云朱性甫藏米老临黄庭经一巻后归石田翁相传黄庭为晋人书非右军之笔当时写以换鹅者乃道德五千文也不知李白何据以为黄庭耶
　　米南宫跋殷令名帖【全文见陆东之帖内】
　　米元章临顔鲁公争坐位帖【全文见鲁公集】
　　坐位帖真迹在京兆安氏尝刻以传世呉中复守永兴谓安氏石未尽笔法因再摹刻二本予家咸有之安氏子孙分析坐位帖乃为二此帖至仆射指下平分为两以石刻较之正居其半苏公见安师文时帖尚全尝手搨数十本书遂大进予得坡公搨本于东平王继学无毫发失真旁有眉阳苏氏及赵郡苏轼印米襄阳少年尝临之邵伯温亦云安氏析后不复见全本此卷笔法絶类米老往见乞米帖于子昻子昻以重赀得之心有疑而不敢言今得此帖纸色行墨絶相类遂定为米老所临无疑至治二年秋桷记
　　予归真后苏本付瓘米本付瑾以免安氏兄弟之诮清容老人识
　　米海岳自序于古名家书学之几徧故其临摹之际往往逼真此顔鲁公坐位帖元袁文清公定为海岳所临者夫鲁公平日运笔圆活清润能兼古人之长米则猛厉竒伟终堕一偏之失以孔门方之其气象真有回路二子之别故此书则如既见孔子后欲效陋巷自乐而行三军当一队之故态时复一发于词气间也长洲呉寛识
　　外録
　　书画舫云马主事抑之藏米临顔鲁公争坐位帖全本上有贾似道印元时入袁文清公家袁公前后凡再跋云
　　米南宫书宗室崇公孝恭墓志铭巻
　　宋宗室持节随州诸军事随州刺史充随州管内观察使上柱国天水郡开国公食邑六千一百户食实封一千四百户赠开府仪同三司追封崇国公再赠司空諡孝恭墓志铭
　　翰林学士朝奉大夫知制诰兼侍讲实録脩撰云骑尉赐紫金鱼袋臣郑居中撰
　　承议郎权知淮阳军管句学事兼管内劝农事飞骑尉赐绯鱼袋借紫臣米芾书并题盖
　　公讳世恬字静之太祖皇帝之元孙曽祖燕懿王德昭祖彰化军节度使舒国公惟忠父宣州观察使宣城侯从谨嫡母髙平郡夫人薛氏庶母永嘉郡太君李氏公以庆厯三年六月生七年赐名授太子右内率府副率皇祐二年明堂恩改右监门率府率稍迁右千牛衞将军英祖神考哲庙嗣登天极累迁右金吾卫大将军康州防御使又改迁贵州防御使上践阼迁随州管内观察使崇宁元年五月十一日以疾终于睦亲第享年六十诏赠开府仪同三司追封崇国公仍赐以黝纁赠玉又勅以一品卤簿殡于城北佛舍遣太常博士呉矜軷祭于国门諡孝恭继以子令窹郊恩赠司空公恭俭孝慈出于天资始宣城侯薨才七嵗哀泣摧毁若成人及长事髙平夫人昏定晨省未尝少懈夫人尤爱之髙平殁殡于佛寺公伯仲愿庐墓以终其防宗正拘文不许公乃命子侄诉于庭神宗为之叹息褒美诏从之宗室庐墓自公始也既冠锐意经史研精理致日夜与伯仲讲习求古人学问手録训释溢于几席宫教王慥善否臧人物一见公洒然异之乃以公进士业上焉将召试公谓所厚善曰学以为己岂忍与吾家人角一日之长而徼幸爵禄哉终不就举既失怙恃事兄嫂如父母宗子间指以为法永嘉弃养哀号擗踊水浆不入口者累日出殡普照寺庐次才数楹公苫块其间足不逾阈人以为难伯仲俱亡公长其族属内外几百口雍睦上下闺阃肃然虽见孙妷必具衣冠拊循训饬动合礼则其有防葬婚姻力不给者必捐资厚遣于人了无德色嵗时祭享列子孙拜跪庭下至有跛倚者公曽不知倦永嘉葬卜地神冈距京城几半驿四时荐献必躬亲之晚嵗以疾筋力不强视世事一不留意独嗜书史以教子孙欲人自表见于世故所延纳皆当时知名士而一门之内举进士者几十人其子令晙尝试艺中髙等问学该博孝友纯笃掌教官交荐于朝崇宁温诏且以宗子久失教养为念以其事付宰臣俾之讲议于是宫邸大辟黉宇仿太学三舍法教养宗子令晙首率子侄执经就列月书季考以行艺升内舍者一嵗凡三人令戅子泰举进士中第子鈜赴试京东转运司以魁荐复试南庙擢第一聨名奏籍者一子三孙集英唱第令晙以环卫入侍称谢殿陛再三人颇荣之令洧自内殿承制诣登闻乞试遂中程易文阶其他试吏亦各有闻皆公教督有素也每病少间则奉朝请无虚日虽霾风暴雨未始或渝人为言公方病瘳未宜勤四体公曰宗子享厚禄且无吏责茍无病辞不能勉强趋朝纵于法寛假独不愧于心乎间命诸子取前代史抗声诵之倾耳而听一字辄误则诘证之已则戒之曰古人之言不妄可不审谛耶凡亲旧踵门虽病应接略无倦容闻宾客语及经籍必命子孙録之至如荐绅先生嘉言竑识往往识于屏幛间朝夕载阅讽诵不忘公之好贤乐善皆此类也世或卖婚取赀习久成俗公独慎择望族间得善士其所奉养甚薄至于供祭祀接宾客恤孤独则倒廪倾笥不吝所有惟恐不满人意公虽严而恕虽寛而栗俨然庄重人自畏爱娶邢氏封太宁郡君赠和义郡太君故太师昺之孙女也先公六年而亡男十八人长令幼太子右内率府副率次令萃赠定州观察使令致赠左屯卫大将军令右内率府副率皆亡令晙右监门卫大将军康州刺史令窹内殿承制令俌内殿崇班令绲令注故右侍禁先亡令戣东头供奉官令洧宣德郎令防西头供奉官令戅宣义郎签书安国军节度判官防公事令名右侍禁令莇右班殿直女十八人供备库副使郑仅朝奉郎知开州军州事郭伯山左侍禁马能夫东头供奉官宋昻承务郎范良右班殿直张汝明三班奉职马公彦通仕郎田有成右侍禁张汝能右班殿直阁门祗候郑绎三班奉职焦天任皆公壻也一在室孙男二十人子鈜宣义郎子泰将仕郎宻州司户参军子鉴亡子访子巽子履竝殿直子彀子澜子殳子笈子友竝奉职余未仕孙女二十二人长适东头供奉官刘绚次适右侍禁陈元发次三班奉职张由庚次三班奉职盛镗次三班奉职王苹次承务郎开公南次将仕郎张章余未行曽孙男三人曽孙女四人皆幼以大观元年三月廿九日葬于河南府永安县铭曰赫赫崇公艺祖之裔能嗜于学于焉养智恭俭孝慈好贤乐施教督孙子而业于艺比比登科以儒显世人有一善亦足名家公兼有之德则无瑕铭以示后实而非夸
　　故事宗室墓志例属翰苑撰述尝观欧阳公王华阳李淇水王临川所撰殆得玉牒之五六而其蕃衍盛大一一皆然今观崇公墓志多有可书故郑太宰所作得尽制作之美噫京城括索尽籍以行独太祖诸孙号为疏逺渡江勃兴皆得奉朝请人事之不可料襄阳此巻龙跳虎卧不尽赞述太宰此文亦称合作惜与王将明蔡元长同传讫蔽其名可为叹息泰定四年四月庚辰史官袁桷书米南宫喜悬笔书故小楷往往敧侧然笔力遒健意度萧散宜为一代书法之冠也泰定四年秋分日邓文原识
　　宋宗室崇国公墓志铭翰林学士郑居中撰知淮阳军米芾书今题曰元章真迹者世知宝爱其书而已夫以公胄裔之贵爵秩之尊子孙又众多且光显若是而今无称焉独赖此书为好事者所存传而不废故其官阀世绪犹可考见呜呼士君子所恃以不朽者书云乎哉泰定四年十一月八日金华黄溍识
　　宝晋书法出兰亭观其转折方圆则可见矣此崇国志铭要以相马法求之东阳柳贯书
　　古之铭其先世功德撰文书丹必求诸大手笔者盖因其文与书之传而吾先世之功德与之俱传也宋宗室崇国公墓志铭当世代革易之余而为人所宝爱者米南宫之书也崇国公遂同不朽矣后世乃不求必传之文与书止慕其人官爵之崇以为可荣其先世岂知古人之意哉至正二十六年四月辛未豫章掲汯书
　　郑华原宋书不满其人文集亦无传此篇则因米老之书而传焉考之袁清容跋此去今才百年当时行世有宋文人四大家今王禹玉集存秘府李清臣仅见数篇荆舒文止太学有版惟庐陵文忠公六一先生天上人间有刻两本噫文章者岂必工而后传欤抑必因其人之贤而后可以久传也盖尝与钦谟论及之题于巻末呉郡叶盛
　　米南宫此巻元袁清容而下五人有跋皆不着所藏主名今则在广省参政刘公家公博学好古宜此巻之归之也呉寛题
　　海岳翁阅书帖【行草书】
