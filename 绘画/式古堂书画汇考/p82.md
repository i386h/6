<!-- { "loadSidebar": true } -->
　　书史防要云黄庭坚字鲁直号山谷道人洪州分宁人官至吏部员外郎工正楷行草楷法妍媚自成一家草书尤竒伟尝自云余极喜颜鲁公书时意想为之笔下似有风气然不逮子瞻逺甚子瞻为余临写鲁公十数纸乃如人家子弟虽老少不类然皆有祖父风骨又云尝观汉时石刻篆韵颇得楷法又云学书三十年初以周越为师故二十年抖擞俗气不脱晚得苏才翁子美书观之乃得古人笔意后又得张长史懐素髙闲墨迹乃窥笔法之妙于道舟中观长年荡桨羣丁拨櫂乃觉少进意之所到辄能用笔
　　黄文节书刘宾客伏波庙诗
　　经伏波神祠
　　蒙蒙篁竹下有路上壶头汉垒麏鼯鬭峦溪雾雨愁懐人敬遗像阅世指东流自负霸王畧安知恩泽侯乡园辞石柱筋力尽炎刘一以功名累翻思马少游　师洙济道与予儿妇有瓜葛又尝分舟济家弟嗣直因来乞书防予新病痈疡不可多作劳得墨沈漫书数纸指臂皆乏都不成字若持到淮南见予故旧可示之何如元祐中黄鲁直书也建中靖国元年五月乙亥荆州沙尾水涨一丈隄上泥深一尺山谷老人病起须发尽白张孝祥安国氏观于南郡衞公堂上信一代竒笔也养正善藏之乾道戊子八月十日
　　山谷晚年书法大成如此帖毫发无遗恨矣心手和调笔墨又如人意譬泰豆之御内得于中外合马志六辔沃若两骖如舞钖鸾肃雍自应武象既不入驰驱之范亦非诡遇者之所知也范成大至能题于此
　　杨寅钟必髙王中敬观
　　右黄文节公书刘宾客伏波祠诗雄伟絶伦眞得折钗屋漏之妙公尝自言绍圣甲戌黄龙山中忽得草书三昧又云自喜中年字书稍进此诗建中靖国元年五月乙亥荆南沙尾书于时公年五十有七正晚年得意书且题其后云持到淮南示余故旧何如元祐中黄鲁直书也按公自评元祐中书云往时王定国尝道余书不工余未尝以服由今日观之定国之言诚为不谬盖用笔不知擒纵故字中无笔耳字中有笔如禅家句中有眼非深解宗趣岂易言哉此书岂所谓字中有笔者耶公元符三年自贬所放还建中靖国元年四月抵荆南崇宁元年始赴太平凡留荆南十阅月尝有辞免恩状云到荆南即苦痈疽发于背脇毒痛二十余日今方稍溃而此帖云新病疡不可多作劳正发凑时也嘉靖十年辛卯冬腊月三日征明书
　　黄鲁直书大江东去词【行书原词不録】
　　外録
　　书画舫云黄鲁直年谱载元祐丁卯歳行书大江东去词全仿瘗鹤铭法后附次韵子瞻题郭熙秋山图诗小楷精紧右帖髙头长巻颇属合作惜纸墨不甚称耳今在韩太史存良家余屡欲购之亦未得本严分宜故物也
　　山谷发愿文【大书】
　　菩萨师子王白净法为身胜义空谷中奋迅及哮吼念子明利箭被以慈哀甲忍力不动摇直破魔王军三昧常娯乐甘露为美食解脱味为浆游戏于三乗安住一切智转无上法轮我今称扬称性实语以身语意筹量观察如实忏悔我从昔来因痴有爱饮酒食肉増长爱渴入邪见林不得解脱今者对佛发大誓愿愿从今日尽未来世不复淫欲愿从今日尽未来世不复饮酒愿从今日尽未来世不复食肉设复淫欲当堕地狱住火坑中经无量刦一切众生为淫乱故应受苦报我皆代受设复饮酒当堕地狱饮洋铜汁经无量刦一切众生为酒颠倒应受苦报我皆代受设复食肉当堕地狱吞热铁丸经无量刦一切众生为杀生故应受苦报我皆代受　恭惟十身洞彻万德庄严于刹刹尘尘为我作证设经歌罗逻身忘失本愿惟垂加被开我迷云稽首如空等一痛切　愿我以此尽未来际忍可誓愿根尘清净具足十忍不由他教入一切智随顺如来于无尽众生界中现作佛事　恭惟字上轶此十句
　　古德云有愿无行其愿必虚有行无愿其行必孤其能行愿相资而有始有卒者唯大士乎宣和甲辰中秋日住智海守一题
　　顷年见江西士夫出鲁直发愿文云此盖先生普照塔前所誓之愿也诵之使人心目震骇神观肃然诚能信受其言坚固其行不二之门当直指矣若其以言语为佛事以文字为正性此又不可以不深戒况夫愿力也哉宣和甲辰居世英
　　山谷与佛印游在黄龙晦堂室中闻桂芗有省故其造诣穏宻迥出流辈而文辞翰墨焜燿一世若不自有今观亲书发愿文精诚眞切誓为众生代受诸报深入普贤悲智愿海非宿具大乗根器孰能尔邪今时士夫不务已学惟訾佛毁教为事视此宁无愧乎姑苏无量寿院净妙上人家世藏宝几二百载盖亦愿力所持哉前有金章宗痩金御书籖题首尾明昌七印钤识读者当求其深心大愿难行能行无徒夸辞翰之美也洪武甲寅春前净慈懐渭题
　　涪翁书头陀赞【大真书】
　　梵语头陀华言抖擞净一真心振三毒垢如来亲试迦叶称首圣教推崇哲人遵守衣三食四住处五名曰十二行对治修行十三或八要以三并练磨三境摄化三乗起四欢喜行四圣种以戒为基止观相踵大矩崇规链金烹鑛号菩萨僧志惟坚勇知足少欲伏我爱根无取无着情絶所存若有赞者同赞世尊续佛慧命开佛正门在昔能仁嘱付弥勒守防三宝后五百歳弥勒称扬此行为最适当其时应身出世阿兰若处作众依归则先贤轨发薙肩垂白麻刦贝不随染衣表如玉雪不受尘泥心寂为禅心净为教内外相应方名脩道事贵简严理惟幽奥不具信根关莫造祈生兠率天乐非贪菩提熏种慈氏言参其或超越罔假司南十方法界同我伽蓝
　　山谷老人祖瘗鹤之名书写头陀之妙句乃至逸其姓字岂大观初禁天下不得传苏黄辞翰故削之以避祸耶然楷法妍媚笔势纵横絶胜菊坡待制所藏发愿文也时至元壬午阳月晦日济南张谦受益父题
　　涪翁此书气魄古雅意度精严宛然顔鲁公八关斋帖且头陀赞句句禅理殆非浪说忆当时涪翁必为髙僧书者敬服敬服邹立诚谨跋
　　黄文节公书头陀赞庄肃典重左顔右柳览之有垂绅正笏之像非若平时率意之作也此吾郷呉文定家旧藏后归一时贵最后乃入上海顾廷尉汝和斋中廷尉之子出以售人将营负郭仆方脩头陀行正当购此惜子母青蚨萧瑟不能偿十五秦城楚人之弓未知竟入谁手此间世名迹得之者幸毋惜七宝庄严耳后学王穉登敬书
　　咏尊黄室得歌字【有序】
　　万厯甲寅春丑获涪翁正书头陀赞为绍兴中秘物落笔竒伟丰筋多力每开巻使人形神飞动也维时新居落成因以尊黄署吾室窃恐后世君子不解命名之义故掇拾而成是诗
　　涪翁遗迹少何幸得头陀八法堪师表千秋頼切磋尊黄成独赏御李足赓歌小筑声名起昭昭永不磨是歳小至日长洲张丑写于南之棐几右军尝戏为龙爪书今不复见所可见者仅存京口断崖中瘗鹤铭而已厥后顔尚书仿之而作宋开府碑笔势飞动可喜至黄太史始极力追之虽姿媚超逸在四五间犹未及顔之暗合孙呉耳余家购藏大字头陀赞巻盖属太史晚年手笔不惟使转悉出瘗鹤铭且浓纤刚柔一一皆与人意防其合处直接右军不止得屋漏雨法也济南张受益检校特定为太史宝帖非深知书法宗派者岂能识之哉时甲寅长至后一百五日张丑雨窓展观重志
　　外録
　　书画舫云山谷书法正胜行行胜草其传世大字发愿文乃公盛年之笔藏于郡城一古寺中明昌七印全并北宋以来诸人跋尾前元赵菊坡故物也其兄兰坡亦藏山谷正书楞严经咒甚妙闻今在越州未获见余今收得头陀赞巻楷法精劲笔势飞扬真足压倒二赵藏本虽削去题名无损也王元美先辈云苏长公喜画枯木拳石山谷爱书禅伯语秦少游爱写山句古人风流竒诡若合一辙可想见耳【明昌七印文日内府郡王明昌珍玩明昌御览御府宝绘明昌中秘明昌御府】
　　黄涪翁漫郎诗帖
　　漫郎江南酒隠处古木参天应手栽石坳为尊酌花鸟自许作鼎调盐梅平生四海苏太史酒浇不下胸崔嵬黄州副使坐闲散谏疏无路通银台鹦鹉洲前弄明月江妃起舞袜生埃次山醉魂招髣髴歩入寒溪金碧堆洗湔痕尘饮游客笑依武昌江作罍谁知文章照今古野老争席鱼争隈邓公勒铭留刻尽刳剔银钩洗緑苔磨琢十年烟雨晦摸索一读心眼开谪去长沙忧鹏入归来杞国痛天摧玉堂却对邓公直北门唤仗听风雷山川悠逺莫浪许富贵峥嵘今鼎来万壑松声如在耳意不及此友生哀　旧诗一时辱苏公赏音亦何能称提之意承屡见索不已故漫写去甚防汚此江南纸也可留斋几不必刻之西山庭坚顿首
　　外録
　　苏文瓘云涪翁作字深得提笔回腕法度甚严柳诚悬曰心正则笔正故其书评则于左右之体防画之间既能精神不病要且遒劲两全诚为确论然而留心至此安得不造其佳处杜子美所谓毫发无遗恨波澜独老成者也昌叔燕邸贤王孙其先德于交游最深蓄书帖甚富而又季父德麟为东坡之客乃知师友渊源其来有自文瓘请以此轴摹刻诸石庻几扬竒迹流传好事者云绍兴丙子六月下澣丹阳苏文瓘题
　　黄文节苦笋赋【行书纸本】
　　余酷嗜苦笋谏者至十人戏作苦笋赋其词曰道苦笋冠冕两川甘脆惬当小苦而反成味温润稹宻多啗而不疾人盖苦而有味如忠谏之可活国多而不害如举士而皆得贤是其钟江山之秀气故能深雨露而避风烟食肴以之开道酒客为之流涎彼桂【阙】之与梦汞又安得与之同年蜀人曰苦笋不可食食之动痼疾使人萎而瘠予亦未尝与之下盖上士不谈而喻中士进则若信退则焉下士信耳而不信目其顽不可镌李太白曰但得醉中趣勿为醒者传
　　黄山谷竭力田园帖【行书纸本】
　　读【项氏编号帖内项氏诸印不録】
　　云夫七弟得书知侍奉廿五叔母县君万福开慰元量诸兄弟中有肯为众竭力治田园者乎鳏居亦何能久堪复议昏对否寄示兄弟名字曲折合族图几为完书矣但欲为其中有才行者立小传尚未就耳庞老伤寒论无日不在几案间亦时时择黙识者传本与之此竒书也颇校正其差误矣但未下笔作序序成先送成都开大字板也后信可寄矣靳州藏记亦不忘但老来极懒故稽缓如此耳寿安姑东一月中俱不起闻之悲塞二子虽有水硙为生资子顾弟亦能周旋之乎窀穸之事计子顾必能尽力矣叔母不甚觉老否徐氏妹孀居如何调防令不爽耶无期相见千万为亲自爱十月十一日兄庭坚报云夫七弟
　　黄山谷花气诗帖【行书纸本】
　　花气薫人欲破禅心情其实过中年春来诗思何所似八节滩头上水船
　　黄涪翁伏承帖
　　庭坚顿首伏承逺归道涂之勤未得休息而躬料汤药至辍寝膳窃惟起居不适幸有安平之候想遂释然矣时雨沾足春风妍暖想同亲家母万福民有食麦之庆令嗣长官亦得申眉矣亟作此状候服药者安问极不周至续亦别通啓左右矣庭坚再拜
　　黄文节公书董宣传【行楷书朱丝防纸本】
　　董宣传
　　宣汉武帝洛阳令帝姊湖阳公主苍头杀人匿主家及主出以奴骖乗宣骖车数主叱奴下车格杀之主怒诉帝召宣欲捶杀之宣曰愿一言而死陛下圣德中兴而纵奴杀人何以治天下乎请自杀即以头击楹帝令小黄门持之使谢主宣不从强顿之宣以手据地终不俯因叱强项令出明日赐钱三万及卒帝使察之布被盖身妻子对哭堆大麦数斛车一乗而已帝伤之出本传元祐改元秋八月望前一日书
　　黄山谷开堂疏帖
　　开堂疏
