<!-- { "loadSidebar": true } -->
　　竹斋王佐定武本跋云定武本是唐率更令欧阳询信本以兰亭真本临摹最为逼真太宗爱之刻石置禁中宋庆厯中宋景文公祁守定武得之于韩忠献公琦之甥家匣藏于库故世传曰定武本熙宁中薛师正出牧定武别刻一本于外以应求者于是定武本真赝有二刻石矣其子绍彭又模刻他石潜易定武真本于石刻上暗镵湍流带左右五字各一二笔以私识之世因又号曰五字损本大观中绍彭之子嗣昌以进徽宗龛置宣和殿靖康之乱金人不知此石刻之可宝也独得留焉宗泽汝霖时为留守入内帑见此石刻取以驰进高宗时驻跸维扬日置左右逾月金骑大至仓卒渡江竟失此石札仰扬帅向子固防搜不获国朝宣徳四年两淮盐运使金华何士英偶得之民间一面肥本一面瘦本九年秋佐录囚至淮上士英以数本见贻瘦肥本果镵损五字异于众碑佐信其为定武原本也其年冬士英适考满匣至京师拟进明年春宣庙宾天士英得请致仕竟携此石以归金华佐以一本贻春坊左庶子周公崇述余藏于家正统三年惜遭囘禄燬焉其后同寅员外金华蔡安贵又得士英所藏肥本尝请予题其后云因并识之以告来者景泰七年丙子夏五月节后二日竹斋王佐识
　　瑚网云五字损本者湍流带右天五字有损也又崇山字中断六七八行为裂本亭列幽盛游古不羣殊为九字不全本其天字全者为定武肥本天字小损者为定武瘦本至南宋绍兴元年刋定武初搨后有宝字大印及御制跋为御府本先是元祐四年张璪官邯郸摹家藏真定武于石为邯郸本若五字不损更有枣木刻本彼古今士人所藏禊帖即一定武未易殚述也
　　定武兰亭赵承防十六跋静心本【上有王晓印章五字损本】
　　永和九年【至】有感于斯文
　　彦升家秘治平四年闰三月实录院装
　　持国和叔次道同观
　　携定武帖过子固涌金门外邸楼因得展卷使人泠然有扁舟水晶宫之想端平三年脩禊后九日千岩病翁施商辅
　　定武兰亭与陈直斋所藏本无小异淳祐五年嵗在乙巳五月一日手装于景欧堂俞松题记兰亭帖自定武石刻既亡在人间者有数有日减无日增故博古之士以为至宝然极难辨有镵损五字者又有五字未损者独孤长老送予北行携以自随至南浔北出以见示因从独孤乞得携入都时静心吴义士聫舟与余北上出此卷相校即一刻也但五字损耳至大三年九月五日孟頫跋于舟中独孤名淳朋天台人静心名森嘉兴人兰亭帖当宋未渡南时士大夫人人有之石刻既亡江左好事者往往家刻一石无虑数十百本而真赝始难别矣王顺伯尤延之诸公其精识之尤者于墨色纸色肥瘦秾纎之间分毫不爽故朱晦翁跋兰亭谓不独议礼如聚讼盖笑之也然传刻既多实亦未易定其甲乙此卷乃致佳本五字虽损肥瘦得中与王子庆所藏赵子固本无异石本中至宝也至大三年九月十六日舟次宝应重题子昻
　　兰亭诚不可忽世间墨本日亡日少而识真者益难其人既识而藏之可不宝诸十八日清河舟中河声如吼终日屏息非得此卷时时展玩何以解日葢日数十舒卷所得为不少矣廿二日邳州北题
　　昔人得古刻数行专心而学之便可名世况兰亭是右军得意书学之不已何患不过人耶
　　学书在玩味古人法帖悉知其用笔之意乃为有益右军书兰亭是已退笔因其势而用之无不如志兹其所以神也昨晚宿沛县廿六日早饭罢题书法以用笔为上而结字亦须用工葢结字因时相传用笔千古不易右军字势古法一变其雄秀之气出于天然故古今以为师法齐梁间人结字非不古而乏俊气此又存乎其人然古法终不可失也廿八日济州南待闸题
　　廿九日至济州遇周景逺新除行台监察御史自都下来酌酒于驿亭人以纸素求书于景逺者甚众而乞余书者坌集殊不可当急登舟解缆乃得休是晚至济州北三十里重展此卷因题
　　东坡诗云天下几人学杜甫谁得其皮与其骨学兰亭者亦然黄太史亦云世人但学兰亭面欲换凡骨无金丹此意非学书者不知也十月一日大凡石刻虽一石而墨本辄不同盖纸有厚薄麄细燥湿墨有浓淡用墨有轻重而刻之肥瘦明暗随之故兰亭难辨然真知书法者一见便当了然政不在肥瘦明暗之间也十月二日过安山北夀张书
　　右军人品甚高故书入神品奴隷小夫乳臭之子朝学执笔暮已自夸其能薄俗可鄙可鄙三日泊舟虎陂待放闸书
　　静心云此卷乃得之李公曾伯盖宋画士王晓之所藏晓徐黄同时人观其宝惜如此诚不易也廿四日题
　　吾观禊帖多矣未有若此卷之妙者
　　余北行三十二日秋冬之间而多南风船晴暖时对兰亭信可乐也独孤本携以自随此卷以归静心其宝藏毋忽七日书
　　兰亭与丙舍帖絶相似
　　至大间仆偕吴静心先生北上得此兰亭与独孤长老所惠本竝观船中卅二日得意甚多屈指计之已复七年矣其子景良驰驿来京师复出见示使人眷恋不能去手噫静心仙去其子能宝藏如此为之感叹延祐三年七月廿三日书于咸宜坊寓舍子昻
　　右定武兰亭禊饮序当以此为第一真古今絶品至元三年嵗丁丑四月初吉揭傒斯谨题
　　右定武兰亭乃神妙之本其宝藏之不可轻易与人也喀尔库库题
　　仆曩时侍赵文敏公学书暇日尝论禊帖定武本佳者絶难得僧独孤本见存更有赵子固及越人倪仲刚武唐吴静心此三本流落人间不知何如至正甲申谒莹之于竹庄出此本见示乃其祖静心先生所藏文敏公题跋甚详诚可宝也句曲外史张天雨
　　自永和九年至于今日千有余嵗其间善书入神者当以王右军为第一所谓龙跳天门虎卧鳯阁真不诬也右军平生书最得意者兰亭为第一其真迹为隋僧辨才所藏唐太宗以计获之命褚遂良冯承素等摹搨以赐近臣刻石惟定武一本最得其真后世共宝之故石刻当以定武为第一石晋时为契丹辇其石投北弃中山境中后人取龛宣化堂壁薛绍彭易归其弟献于朝高宗南渡至扬州而失之其石已亡而碑本散落人间者有数然墨有浓淡纸有精粗摹手有高下故虽出一石夐然不同又有真赝相杂非精鉴者不能识也余平生所见定武本惟此一本纸墨既佳摹手复善无毫髪遗恨千古墨本中此本当为第一自右军之下唐宋勿论千有余年后能继右军之笔法者惟先外祖魏国赵文敏公当为第一文敏平昔所题兰亭墨本亦多矣或一题数语或至再题则为罕见不可得矣惟此本凡十有六题复对临一本可见爱惜之至不忍去手于文敏题跋中此本又当为第一也呜呼一千年之前惟有一人一人惟有此得意书数千刻中惟此一刻墨本在世者何啻万计皆化刦灰存至今日惟此一本最精后千年惟有一人一人惟有此一题为至精至赏举千年之世书法之精妙者无过此一本以此论之金玉易得性命可轻好事家当为传世之宝不可以寻常书刻观也余于至正廿五年秋七月购得于吴城如获重寳玩弄不舍后之子孙当世宝之毋为富者财物所易毋为强者势力所夺真吾之子孙也茍能专心临摹数千过虽不能企及前人要当不让今世能书者遂识而藏之黄鹤山人王防书
　　外录
　　瑚网云唐太宗得右军兰亭真迹使赵模搨以十本赐方镇惟定武用玉石镌之江左所传防稽石也钱氏归朝定武富民买之以还一云文宗朝舒元舆作牡丹赋刻之碑隂薛尚书帅定武求弗得子绍彭于公厨见镇肉石有赋在背乃别刻易之携玉石归长安宣和中诏取入乃连夜墨搨冀得多蓄流传人间每叠三纸加氊墨焉故最下近石字肉为真在上二纸字画愈细荣芑云长安帅薛嗣昌绍彭之弟也时内侍梁师成为长安承受官批防取旧刻嗣昌仓卒以纸三幅作一重橅石第一本墨深第二本墨浅第三本又加浅世谓之蝉翼本一云唐欧阳询摹兰亭藁最为逼真太宗爱之刻置学士院后朱梁徙于汴耶律氏辇载宝货图书而北至真定徳光殂弃此石于中山李学究得之不以示人韩忠献之守定武也李生始以墨本献公公索之乃瘗地中另镌以进公又一纪李生谢世其子出石模售每本须钱一千由是好事者争取之其后李氏子负緍无从取偿时宋景文守定乃出公帑金代输之匣石藏于库非贵游交旧不可得也一云庆歴间宋祁帅定武有士子携此石至郡死于营妓家乐营将河水清见而识之取以献祁为龛石郡斋遂以定武著名熈宁中河东薛珦出牧定武重摹于外以应求者自是定武有真赝矣珦子绍彭又刻别本留中山携原石归长安暗劖湍流带左右五字各一二笔以私识之世因号五字损本宣和初彭弟嗣昌进上徽宗置睿思殿东壁靖康乱独此石弃不取高宗驻跸广陵宗留守汝霖见石驰献逾月敌骑大至尽弃御用诸物独瘗石渡江后扬帅向子固奉宻防搜访竟不获一云国朝宣徳四年扬州某寺僧舍发地得二石乃兰亭旧刻两淮运使何士英命工截齐合之为一前所存者十八行止犹不二字后存者十行起能不二字明年士英致仕携归金华燬于火又有以何转运获石民间一面肥本一面瘦本惜遭囘禄是定武絶迹矣余再考之得康伯可云旧刻与岐阳石鼔俱载以北宋定国尝从【阙】使言在所谓中京者则士英所得岂薛师正赝刻类耶又张芸叟云靖康中有得兰亭真迹者诣阙献之半途而京城破后不知所在奢望何止李学究中山之获近董宰云姜山人游豫章得兰亭石盖农夫锄田数见夜有火光以为异发而获之已缺两行真定武宋搨也惟好事者加意搜访耳又云自山谷嘉定武以为肥不剰肉瘦不露骨于是士大夫争宝之其实或肥或瘦皆有佳处又以定武自有三本独民间李本为胜其余用李本再刻益瘦细矣蔡山父云予见唐刻本有二一是贞观间石刻一是泗南山杜氏所藏本崇宁初米老尝模于宝晋斋号为三米兰亭锋势笔法絶不类他本区区珍爱定武者是不知有唐刻也其二唐刻为汪丞相逵藏而季路所蓄禊序至多有汪氏本刻同豫章自第十至十四行横裂后有汪徳辉忠衞社稷之家一印足征吾家之不沾沾定武焉余更见赐潘贵妃正本王弇州跋有云开皇石本褚河南临本皆行笔也定武稍真为一时赏重然米南宫絶不喜之其后摹者日益楷而小非复故步矣相传定武为欧阳率更临故楷法多胜褚河南临则行法胜盖皆以其质之近为之耳米笔佻以故不为定武左袒噫先荆翁尝収禊序数十种多宋搨乃余徒好之而不能守儿渊仅仅能执笔彷佛何日若米氏得唐刻本父子三人逐字橅于第一轩甘露降其家西山书院梧桐上以侈一时胜事庶不辜予攷定武意乎时癸未中秋日看桂芒庄有十寻之焦结甘露如九品莲采供韵斋官窰唾壶歴小春朝犹未凋是亦足当宝晋墨瑞矣漫赘之俟后贤耽此道者
　　定武兰亭赵子昻十三跋独孤本【五字已损】
　　永和九年【至】有感于斯文
　　兰亭帖自定武石刻既亡在人间者有数有日减无日增故博古之士以为至宝然极难辨又有未损五字者五字未损其本尤难得此盖已损者独孤长老送予北行携以自随至南浔北出以见示因从独孤乞得携入都他日来归与独孤结一重翰墨縁也至大三年九月五日孟頫跋于舟中独孤名淳朋天台人【与跋静心帖稍异】
