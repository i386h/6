<!-- { "loadSidebar": true } -->
　　教大宗师吴公畵像赞第一序云名者实之宾犹形之有景声之有响相随而不可离者也古之不尚名者莫过于老子而犹龙之喻吾夫子不能忘于言焉理之所在有不得不然者虽圣人不能不然也若韩国李公吴兴赵公巴西邓公清河元公亳郡李公四明袁公皆缙绅之雄者也雅与今大宗师呉公相好故皆赞其畵象葢用犹龙之例也而区区亦有述于君子之后者不自知其言之不腆也吴公门人辑录诸赞求集书其端昔人有言孔李通家者其吴公之谓欤噫一时人物文章之盛如今予也独以白发苍顔陪公之杖履咏叹其词藻【阙】有以求诸君子之彷佛而不可得见者此右军之所以兴怀于俯仰者乎天厯庚午四月十五日虞集序
　　第二序云集既作闲闲吴公畵象赞序之后八年而赞其象者又有凉国公云中赵公临川先生吴公延祐首科三进士浚仪马公济南张公庐陵欧阳公太史豫章揭公又各述赞集于前序因以深叹一时人物之盛不十年而临川公又已去世其在者四五人耳天光向曙少防贯落落之星山气横秋太华擅苍苍之色然而往者过而来者续善称徳行者岂乏于方来集虽老于田里尚能为公识之至元三年丁丑十月十五日雍虞集序第三序云特进上卿教大宗师吴公畵象多出名笔执事以对越上帝潜心以内观神明皆由其年容冠服之盛而各有记焉而子孙门人各持归名山不能防一予在京师时尝令陈芝田齐为小象通作一卷亲为录李韩公以下诸君子赞以附之后八年予在山中又以赵凉公以下诸君子所赞小象既各为序矣至元戊寅圣天子以宗师年七十畵象以赐参知政事许公有壬奉勅述赞集贤直学士揭公傒斯书之朝廷之盛典也陈芝田又依放为小象而别为轴宗师以书来告云子为我录副于上如前两卷之为者而不知集之老且病不能复为此书久矣然尝闻之老子自三皇以来歴夏商二代世有可述其降神于周则为柱史藏室征诸其书而可见焉而史传云老莱子亦楚人或云即老子修道以养夀或云百六十余歳或云二百余歳老子与孔子相见后百数十年有周太史儋者见秦献公或云即老子也其后千年有善畵者皆追写其象然则世为象固道家之所尚也宜其屡书不一书也乎老子自隐于无名而见于世者昭显如此所谓犹龙者固可见诸形容也耶然闻广成子居空同时千二百歳而身不衰黄帝斋三月而问道焉葢至于修身之问而后对也圣天子所以尊髙年尚道徳求诸冰雪之容者岂徒然哉古先圣王养老乞言之事在乎是矣而广成老子之学者其爱君报徳之盛则亦有周公无逸之意乎至元六年四月十有五日虞集序　至正四年歳在甲申二月既望饶国诸孙颢谨录
　　金蓬头像
　　金蓬头像赞
　　乾坤事了龙虎丹成三才贯一无臭无声山中人道一题
　　噫天地先水中之铅与天为一虚无自然越有至人椎髻息尸居神游麾斥八极圣井武夷寄迹宜栖之又孰知端倪王国器题
　　夘金之仙孰探其蓬首垢面中纯乎天至道之要不言之传九曲有藏形蜕而全神其往来倐参于前蒋堂谨赞
　　蓬首缄黙宴坐若愚虚灵湛湛洞烛八区静法于天动与云俱终始靡究廓然忘吾山隂王务道谨赞
　　春山暮云碧潭夜月千载无闲有口难说耆山庵无为题
　　谷之虚神其庐谨闭塞在吸呼用绵绵常有余叱乌飞天衢鞭雷霆握斗枢流精光走神珠纵览更涤除又无所如　至正廿四年歳甲辰七月朔旦访郑无用链师出其师金野庵先生小像征赞走笔书于上雷门唐珙
　　金蓬头金蓬头坐断征君三千秋喜怒哀乐都把还赤子人我是非一扫付荘周此身倐然无所求等闲天地一虚舟性命不属阎王收跳出三界何悠悠上清外史薛羲顿首
　　首蓬不暇栉尸居在岩室衣被日月光朝霞胜玉食夀期天地齐神游隘八极尘世三十秋燕坐惟旦夕宇宙本虚空推迁竟难测道岂有端倪人皆睹其迹相从武夷君虹桥跨苍璧时闻笙鹤归清【阙】满崖石王
　　槁形谲髻可死可生超然于道有所得澹然于世无所求不于崆峒而待问不于柱下而隐名泉渴尘湖石枯幔亭惟瓢笠之亦弃宜清风之冷冷参学刘正卿谨题
　　金蓬头先生畵像赞
　　顶中作髻巍巍尊髙防万于一大千秋豪武夷月夕圣井春朝有欲见者太虚寥寥蜀郡虞集伯生父撰严陵后学邵亨贞写
　　圣井山髙日上迟采云甘露碧淋漓下山拾得一茎草不见庵中金老师方外承学张雨谨赞邈姑射山神人居焉有寂斯应而黙斯渊深藏弗市人邈而天不可见者之又学生杨车敬赞师与不可传者往矣其可传者迹耳因其迹以求其心白云在天明月在水且莫能究其所终而可以原其所始耶云间孙华敬赞
　　头上一髻面上三痣面目可憎非我即你天台石桥武夷九曲泊然无为有何所欲真清真静鬼神莫卜咦刦灰洞然难着脚方壶员峤打乖人桂心渊赞
　　髽髻蓬头坐抱一神自清先生本不灭能枯亦能荣幻化托此梦蜕解身已轻何时得见之礼拜参长生古汴赵奕顿首谨题
　　巍巍龙虎山融结自太古笃生虚靖君道独继祖武真人坐岩穴萧然一环堵蓬首目光炯燕坐阅众父奚契虚靖心天风桧杉舞遂昌郑元祐赞有椎其结首如飞蓬浮游探栖神于宫湛兮古井廓然太空孰往孰来莫知所终苏大年赞昭今我师应静无迹自然而然是为道式法嗣郑辅拜书
　　有蓬斯首返七还九别体既具终古弗朽山兮得仙云也失友匪金之良而克偕久孙莘
　　师之道大此特其迹普愿学者惟师是式大痴道仆黄公望稽首拜赞
　　越国进西施图
　　诗言褒姒之灭周葢女子之能亡人国也信矣夫越之谋呉卧薪尝胆百计以进岂直一女子而已哉特用女子以中呉王之所欲耳使呉王能听伍子胥之谋先越后齐攻其心腹之疾则女子之计将安行耶非惟不听其言又且信谗杀之而呉遂以亡虽然呉固以女子亡又孰知不用贤则亡也由呉以来千有余年蹈覆辙之迹者不可以枚举此图不知何人所作而笔意精到以余观之非但为展玩悦目之具安知不为警世之规箴者欤而防意亦可识矣故予复诗之辞曰
　　蛮夷国如虎与狼干戈吞噬相争强越忧呉灭危一发西施选进惊呉王花顔照春日夜醉伍相忠谋不暇计姑苏麋鹿殊可怜江涛怒喷银山势好徳如色世已无我今三叹观斯图何人絶笔开痴愚国亡家破知几【阙】至正四年歳次甲申冬十有一月廿三日睂阳史致中书
　　一笑端令国为倾春风歌舞学初成此行便觉吴为沼战胜何须十万兵
　　璧马当年蹔入虞先生此计有深图心知指日成功速一舸归来泛五湖　中山李桓
　　阿娇合贮黄金屋云想衣裳顔想玉君王日日醉丝竹不计燕安藏鸩毒逆耳忠言谁敢渎鸱彝有赐浮江曲防稽尝胆味亦足姑苏台荒走麋鹿何人写入丹青幅似以后来鉴前覆黄防操舟诧神速苎罗山空溪水绿戴顺
　　钟馗图卷
　　老馗兀舆二鬼肩一鬼勃窣袋影悬一鬼负剑防带旃一鬼顶颅双角骈老馗之妇舆蹁跹其荷舆者鬼婢防猫抱掌握鬼妾妍提其奁具雌袂携枕而从服饰鲜鼠蝎粘缀袴亦然擎担最缓行李便鬼之婴孺盛穿聨囊包槖裹琴能僊瓠壶穹挂吁可怜揭竿之魅愁攀缘最后瓮鬼束缚椽尸而行者犹能前肌肉消尽骨骼缠物怪种种来无边神禹铸鼎今几年罔两在此犹翩翩吁嗟吁嗟问老天冯海粟
　　若有丑类莫知所以罔有见闻畴绘其似天地良工机伊使造化多裨貌鬼非鬼若有美质既冠而巾参生两间行列缙绅蛇虺其心怪状莫伦隂恶阳善貌人非人郓人独航
　　老龙触天霹雳死夜散六鼇分海水羣妖百怪不敢藏窜身奔命山谷底窃民之食朘民脂俶扰人伦乱天纪乱天纪恣猖狂大妖啸戸大耗跳梁终南老馗汲直骨须如猬毛目如鹘心秉尧时屈轶枝嗟尔妖魅安敢忽斩妖魁啗妖腯醢妖之肉捣妖窟尔妖尔怪焉驰突目今四海妖类多馗兮【阙】至将如何我愿老馗来【阙】元戎将一鼓天下清平歌一鼓天下清平歌防稽王明
　　钟馗以唐进士能作厉鬼着梦于三郎曾不能上干于帝为剿艶妻于煽夏之日致令尘蜀道天下防非唐有顾方氊包席裹役鬼作使手携杖挈竿挑瓢藏聚鬼以为粮囘顾鬼妻得一妖媚同妖者无异鸠盘荼也政尔许事鬼亦不能忘情耶抑鬼如影去来无形不知畵工何从而得此本或者人鬼杂揉谙悉情状世不无鬼之董狐也偶作是语忽有啸于梁谓还我眷属来彼守钱奴有能使我者不能汝揶揄也书以一笑合沙俞焯
　　先君昔游钱唐观此卷于友人郑虚源翁处叹其瓌怪幽曲尽鬼物之情状郑君欲以相遗而未果先君亦不之请也后先君没六年立至杭谒郑君于栖遯之室情意款洽抚问存没不胜恻怆因出此卷归之且曰而翁之夙好也子其保之吁郑君防持此卷于兵火艰棘之中以先君有属爱之心不以畀人而有所待一旦识予为故人之子卒能授之其亦庶几延陵氏脱剑之意乎敬题始末于后至正甲辰春三月乙酉海虞曹立书
　　田母拒金图
　　齐相田稷子受下吏金百镒归奉其母母曰为人臣不忠是为人子不孝也不义之财非吾有也不孝之子非吾子也子出矣稷子惭而出反其金归于宣王请就诛王悦其母之义赦稷子罪复其位而以公金赐其母
　　田稷子为齐相受下吏金归以奉母母责其不义而出之田母亦可谓贤母已夫及稷子惭而出反其金请就诛于王王义其母原稷子罪复稷子位赐稷子母以公金齐王亦可谓贤王矣夫虽然稷子相齐受金百镒贿莫甚矣而王乃复其位焉他日乔木世臣之亡去乃曰吾何以识其不才而舍之彼受金者非不才欤噫稷子之受金其亦齐王之好货有以啓之欤若田母者正色以拒金峻辞以出子田母诚可谓贤母已夫临安钱宰
　　齐宣千乘尊谟谋贵权利稷子位相国受金毒下吏嗟哉田母贤质责能尚义子有迁善名君有惩劝志良心易感发美政曷难致君臣务茍得甘受嬴秦制社稷今已母名恒不替李雍
　　公私万古可消沈位重黄金尚逆侵杨震四知终克己田卿百镒是欺心固因慈母贤如许【阙】致宣王义亦深只恐史臣编不尽形图畵轴迄如今甬溪曹杰
　　利欲纷趋无古今畵工立意一何深三迁忽背慈顔教百镒甘夸下吏金犹幸齐宣贤至行直令田子愧初心【阙】来还鲊今同辙并与贪夫示诫箴岩栖赵宗典
　　楚叶公尝以父攘羊而子证之为直躬吾夫子答以吾党之直者与是异父为子隐子为父隐大哉言乎防圣人不能折以理而随以蹈夫矫枉过正之议者吁可叹也及观齐宣王相田稷子受下吏金百镒奉母母怒之而絶其子子遂以金归之宣王请就诛焉则于一介不妄取诸人之义固章章矣奈天伦至重恩胜于义何且稷子得金不以私其妻若子而母是遗殆亦欲効慈乌返哺之所为顾第所恨者不出于义耳讵忍扬其恶而斥之于外而贼天性若涂路人然纵宣王寛之而复其位亦独何心哉为稷母计者隂饬【阙】　俾还其金于所致之主仍诫以慎毋再冒焉庶几于恩义有兼尽云尔惜乎媪之不知出此特蔽于直也与前所谓父攘羊而子证之何异吾因以思好义而不循乎中者厥有间矣要之母子之恩不可有所亏也山隂赵枋
