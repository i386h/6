<!-- { "loadSidebar": true } -->
　　王晋卿颍昌湖上诗蝶恋花词巻【行书纸本高一尺长九尺原题黄山谷迹今从秋岳辨正】
　　余前年恩移清颍道出许昌前途小阻留西湖之别舘者几一月常与韩持国范景仁泛舟啸咏使人顿忘去国流离之恨也韩公德性温厚风度高雅固已可爱范公虽老而精神不衰议论纯正白须红面动辄醺酣时余有所赋咏公即取红莲叶命笔疾书初不经思佳辞丽句顷刻而成坐客莫不惊叹也比闻朝廷就除端明殿学士以宠之因思方今进任老成如公者若再起之亦足以厚风俗耳
　　颍昌湖上余有赠诸公诗其畧曰清影十分月暗香千柄莲不知从此别高会复何年韩公诗曰浩歌轻白雪宻意得青莲诗就西桥月留为好事传而蜀公云惯乘霄汉鹤翻说淤泥莲可惜玉台处等闲闲几年盖公不喜释氏故有是句亦可一笑也
　　小雨初晴回晩照金翠楼台倒影芙蓉沼杨柳垂垂风袅袅嫩荷无数青钿小　似此园林无限好流落归来到了心情少坐到黄昏人悄悄更应添得朱顔老　右蝶恋花余旧不饮酒近年辄能饮故多醉中所书耳黄文节公气节矫矫其书遒劲一一画自有晋人风度此帖在颍昌时日与韩范二公遨游唱咏之作观其诗辞流丽飘然出尘而字画虽放纵不羁而轨度不失信哉神品也花城沈子厚好古之士每纵游擕此帖以自随至正丁酉春日遇余京邸雨窓闲集谈及四大家书出此以示展玩再三敬题其后而归之吴兴赵肃识【行楷书纸本】
　　余观黄太史诗辞翰墨未尝不为之景慕向年春游钱唐访仇氏于西湖别业出示太史公谪黔州时与伯氏元明同行赠别帖有急雪鹡鸰相并影惊风鸿雁不成行之句纸墨如新令人梦寐不忘今覩此巻与韩范二公集于颍昌湖上唱酬记事之帖虽若草草不经意而波澜洄婉气象潇洒焕然复还旧观公尝云近年多醉中所书盖记言耳攷其时元祐间受时宰之厄志不得伸或寓意于诗词或形之于翰墨是故放而不拘也鍳赏者殆不可以执一而论永乐十年秋八月翰林编修王洪【行书纸本】
　　黄丈节颍昌湖上诗皆元祐间如雷如霆之伟人韩持国范景仁是也文节公初学周越书已仿瘗鹤铭大字险絶此巻用顔平原笔法兼带杨凝式韭花帖波策即八分书亦寓其中絶无纎毫本色自谓二十年抖擞俗气随意颠倒信非虚语黄茂仲擕示山中得之妇翁少林项公若以中丞所藏东坡赤壁赋勒帖并行真合璧也天启丁卯蒲月前一日得观于顽仙庐七十翁陈继儒题【行书】此巻旧传防井书眂其执笔迥不相肖公平生无移颍上留许昌事集中亦无此絶句而楮尾蝶恋花词入草堂选余心儗王晋卿迹不敢遽谓然也出家藏韩持国南阳集考之白雪青莲之句为和王都尉诗蜀公用玉台故实的的可证余自喜老眼生花犹堪悬定古人墨派也晋卿绘事为时所重不以书名山谷曾以番人锦囊致诮然其去国覊栖自云能饮托意信陵至推服蜀公大能忠君爱国【下有之字防去】盖亲受眉山陶铸一洗膏粱夙习超诣乃尔即使未谙八法犹当以人重况豪落之气跃跃行墨间者乎先生幸珍惜勿河汉余言康熙庚申九月望前一日檇李曹溶【行书连陈跋一纸】
　　李公麟
　　李伯时孝经卷【原文不录】
　　外录
　　宰云伯时孝经力追钟法宣和谱谓书逼魏晋不虚耳其帖皆节文
　　方　勺
　　方少翁黄鹤引词帖
　　生逢垂拱不识干戈免田陇士林书圃终年庸非天宠才初阘茸老去支离何用浩然归筭似黄鹤秋风相送尘事塞翁心浮世庄生梦漾舟遥指烟波羣山森动
　　神间意耸囘首利鞿名鞚此情谁共问几许淋浪春瓮右黄鹤引方勺【勺着泊宅编者】
　　秦　观
　　秦少游书黄庭经【小楷书原文不录】
　　外录
　　书画舫云秦少游小楷黄庭经在长洲黄氏质山公故物也其书于紧宻中特姿媚飘逸较海岳临本字形差硬可方驾云后有吴傅朋李泰发鲜于伯机康里子山四跋尾皆极赞美之
　　秦太虚书古诗十九首【楷书原文不录】
　　外录
　　书画舫云秦太虚楷书古诗十九首一巻系盛年笔妍媚动人今藏震泽王氏惜不及见之
　　秦少游诗余草藁巻【行楷书原文不录】
　　少游诗余草藁一卷楷行妙絶骎骎出黄豫章上子瞻评其书少游行草甚有东晋风味真知言哉丁巳八月获观妙迹漫书其尾张丑
　　秦少游竹诗迹【草书纸本】
　　墨君飒飒风雨鸣垂鸾舞凤翻青绶一竿珍重几百缗奚啻渭川三百畆金锵玉戛宫佩声婢行奴顔谢花栁得意真从寂寞间卓古高标压羣丑不须办直致湘江便觉满窓凉意透挺然叶节抱风孤顿应君子虚心受雷迸箨龙龙欲走樱笋纷纷徒适口破除肉味若闻韶王猷笑咏还依旧借槛湘隂净简书接地春华幻尘垢拂手笔端可有神往来平安慰良友前时无偶后无继竒寳秘灵宜永久元丰三年上元日淮海居士秦观识外录
　　坡公遗事云苏长公未识秦少游少游知公将过维扬作公笔语题壁公果不能辨大惊及见孙莘老出少游诗数百篇读之乃叹曰向书壁者必此郎也
　　东坡跋云少游近日学书便有东晋风味作诗增竒丽乃知此人不可使闲遂兼有百伎矣进伎而不进道则不可少游乃伎道两进也浮屠不三宿桑下东坡盖三宿矣去后仲脩使君当复念我邪庚辰八月二十七日合浦清乐轩
　　渭南集跋秦少游书云黄豫章秦淮海皆学顔平原真行豫章晩尤自称许淮海则退避不肯以书自名亦各其志也嘉定改元四月己酉山隂陆游书
　　书画舫云秦少游盛年学书人多好之唯钱穆父以为俗后秦闻其语遂改度稍去俗气渐趋平淡然絶不为人知诚哉赝鼎易售也
　　蒋之竒
　　蒋颖叔辱书帖【行书纸本】
　　之竒启辱书承比来体履佳愈逺宦枹罕想难于行计也往使陜右乃所尝到一味只有【阙】人与兵马便可以习帅才也呵呵承国门尝见访非谕及则不知也方暄自爱爱不宣之竒顿首彦和河洲司户二月二十日蒋颖叔北客帖【行书纸本】
　　之竒顿首启改朔伏惟台候万福北客少留方此甚热又房室隘窄良不易处亦闻小苦痔疾更乞调饮食将息为佳久阔不展深以想念也谨驰启上问不宣之竒顿首再拜脩史承防侍读台坐
　　章　惇
　　章子厚会稽尊候帖【行书纸本】
　　会稽尊候万福承待次维扬想必迎侍过浙中也宜兴度应留旬日二十间必于姑苏奉见矣冀尽从容惇别纸
　　吕嘉问
　　吕望之恩进职帖【行书纸本】
　　嘉问衰晩无堪恩进职易郡悉出交游延誉之赐将何补报有媿而已辱诲示副以庆函礼意之厚益重惭畏嘉问至青社累月乍脱东南之剧就一州之安良以为幸但未知晤语之日驰情惓惓嘉问再拜
　　林　希
　　林子中奉见风范帖【行书纸本】
　　希再拜前此四年尝于武林奉见风范然一往来之间未及深接嘉谊而心所倾向固亦异于此矣乖隔以来不审侍下福履何似希闲居吴门相望才数舎未缘前见徒积瞻跂辄奉手状通问幸恕崖畧不宣长乐林希再拜刘君秘书文几二月十三日手状
　　王　升
　　王逸老杜门帖【草书纸本】
　　升再拜衰老杜门多病久不承兴居之问日益系咏近魏端叔见临能道动止之详用以为尉累见许一过弊圃竟不闻足音因出切幸迂临至望升再拜
　　刘正夫
　　刘德初又启帖【行书纸本内项氏何氏李氏陈氏诸印不录】
　　正夫顿首又启逺辱手翰得闻佳履殊用慰感正夫乍至都下公私扰怵叙布草畧惟亮幸甚他冀珍啬以需褒除正夫顿首
　　陈　瓘
　　陈莹中仲冬严寒帖【行书纸本】
　　瓘启仲冬严寒伏惟尊候万福瓘恩迁叙两官昨日祗授圣恩深厚无以论报拜命感涕而已五八娘已成亲十娘在后月恐知之七六行谨此上问余乞保重不备瓘拜上思济使君大夫十三姐县君十一月廿二日陈　
　　陈晋之诗帖【行书纸本】
　　太常少陈旸
　　行艺当年帝所闻声名久矣动簪绅文塲秉笔渊源厚师席谈经业履醇白发忽惊蒿里暮青山难问箬溪春两京模范垂芳逺多少生徒泪满巾
　　薛绍彭
　　薛道祖云顶山诗卷
　　山压众峯首寺占紫云顶西游金泉来登山缓归轸昨暮下三学出谷已延颈山名高剑外囘首陋前岭跻攀困难到頼此昼亦永魏魏石城出歩歩松径引青霄屋万楹下俯二川境玉垒连金雁西轩列阡畛青城与岷峨天际暮云隐少城白烟里水墨澹微影江流一练带不复辩渔艇东惭梓泽隘右喜锦川迥磐陀石不转枯枿弄芒頴四更月未出蕙帐天风紧客行弊帑垢到此凡虑屏暂时方外游聊惬素心静明朝武江路拘窘逐炎景建中靖国元年七月廿四日翠微居士题
　　上清连年寳享清适絶尘物外皆自制亭名也录示诗句未见佳处想难逃老鍳也旧藁不存尚可记忆
　　雨不湿行径云犹依故山看云醒醉眼乗月棹澜水上三更月烟中一叶舟寒临重阁迥影带乱山流暮烟秦树暗落日渭川明平林映日疎野草经寒短霜干叶飘零日出水清浅官冷系懐非吏事地徧相访定闲人一马春风过微雨竹间归路净无尘鸥鹭惊飞起秋风菱荇花一径入中渚坐来惟鸟啼水云生四面常恐世人迷绿迳无行路苍苔露未晞曾梦春塘题碧草偶来雾夕看红蕖无人云闭戸深夜月为镫晓露凝芜迳斜阳满画桥不眠听竹雨高卧枕风湍桥横云壑连朝渡雨暗镫窓半夜棋微波拂凉吹澹烟生逺树天寒湘水秋雨暗苍梧暮乗月多忘归往返带霜露自然鸥鸟亲日与渔樵遇去意已轻千里陌深杯难醉九肠灞陵叶落秋风里忍对霜天数雁行已上虽记然全章皆忘之矣语固未佳要之恐平生经心一事老友必怜其散落便风早以为寄也绍彭再拜　更有第三编亦不见来信不言及必不在彼不知失去何处如何如何左绵山中多青松风俗贱之止供樵防之用郡亝僧刹不见一本余过而太息辄讽通守晋伯移植佳处使人知为可贵东川距绵百里余入境遂不复有晋伯因以为恵沿流而来至此皆活作诗述谢并代简师道史君绍彭上
　　越王楼下种成行濯濯分来一苇航偃盖可须千嵗榦封条已傲九秋霜含风便有笙竽韵带雨偏垂玉露光免作防烟茅屋底华轩自在拂云长
　　通泉字法出官奴日日临池恨不如防鲤可无轻素练数行惟作硬黄书乡闗何处三秦路马足经年万里余多谢玉华宫畔客新诗未觉故人疎　和巨济韵　临池通泉为如字韵牵非实事也不笑不笑
　　右宋薛绍彭书五纸薛氏三凤名河东绍彭其后人也字道祖号翠微居士居长安符祐间以书名名竝米芾今书史会要所载是也水村陆公得此巻特爱重间出示余为识数语于后长沙李东阳
　　薛道祖三帖
　　晴和帖
　　绍彭启两日途中不得少欵为慊晴和想起居佳安二画久假上还希捡收许借承晏张遇墨希示一观千万千万承晏若得真完虽异热帖亦可易更俟续布不具绍彭再拜大年太守执事廿八日
　　二像帖
　　绍彭启早来教多荷借示二像甚佳得观多幸杂画更借数种所喻智永昙林二书于左右不恡但不欲雪山他画皆可也绍彭顿首大年防御执事　雪山非不佳但苦太大轴耳
　　随事吟帖
