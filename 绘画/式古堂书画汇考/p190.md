<!-- { "loadSidebar": true } -->
　　苏之城城于平野列阛阓而内外之者鳞集鸡犬之声环动二百余里胜感接待寺者附于城之东距城无百歩有中师名其所栖之所曰云深处吁何哉山川之气为云山川之深云之所出而乌得迷漫山下使人而不知其处哉今曰云深处其名与实何相去之远而不相孚者之若是耶有中学佛视有为者皆为幻幻而又幻岂玩于幻而渎于幻耶将托于幻而不以幻为幻耶抑有寓于云而警于幻者以身治耶有中居人境诱于耳目以移其中者轇轕于外志欲谢之淡然无染于见闻洁其身苦其行以乐其静者故视其地若深山大川超然之身而不为世累其与会合者惟云与之契耳且云之聚防不常去来无迹其薄太空翳林壑瞬息而极其变态者又可以喻心无所着而应用之妙之不测也若有中师者可谓不梏于物矣余何而不为之记也宣德四年岁在己酉孟春望日翰林院五经博士兼脩国史庐山陈继撰
　　满院清香松有花老僧长日坐袈裟吟风弄月知无限不属寻常俗士家北湄
　　僧院乔松片片花天风时复落袈裟一双白鹤高枝唳寰宇清竒作一家
　　寥寂禅关何处寻黯然云色蔽前林悟空傥谢红尘迹更莫泠泠起磬音　北湄王大化
　　傍云构小堂更在云深处堂中人未闲云亦徒为尔野筑傅梦弼
　　杏阁凌霄起丹门傍石开良时不再得秋日共登台古木云烟乱空山猿鹤哀沧洲吾道在相遇且啣杯石迥山门古松野寺幽傀嵬万象出缥孤云留湖近鱼龙起秋深烟雾收登高同眺望何处是沧洲　闽中周仲仁题
　　不见八景胜惟见八景诗读诗想清景宛若逢当时当时景不得宇宙恒在兹何不再品题名胜作后基昆山周纶
　　尽日山中坐尘心顿一清有身终是累无髪可逃名拟撇陶潜绶来寻慧逺盟蒲团与贝叶端足了余生　右娄江志感江盈科
　　明人垂虹别意卷【内吴山塘诗小字自注】
　　诸名公垂虹别意诗序
　　休寜宗弟戴生昭年富质美予教绍兴府学时与其父思端有同谱之好往来情义甚笃然思端业贾什九在外不能内頋昭恐昭废学负所禀因挈来游于吴访可为师者师之初从唐子畏治诗又恐不知一言以蔽之之义乃去从薛世竒治易世竒仕去继从雷雷东以卒业昭为人言动谦密亲贤好士故沈石田杨君谦祝希哲辈皆吴中名士昭悉得与交交辄忘年忘情及昭学渐就绪去家且久不能无庭闱之思将告归众作诗送之君谦诗云垂虹拂帆过因题卷云垂虹别意葢垂虹者吴地石杠之名也送昭必于此地为别使送者可及夕而返故也昭自来请序予曰丈夫立身莫先于学不了则纵富且贵不过血肉之躯耳富则败礼乱俗贵则败政厉下富贵将安用哉死则人皆唾詈不已其所过之地如孤鸿雪泥指爪易灭人亦不齿也惟人幼而能进于学以明其理以修其身故能入孝出弟行谨言信穷则善家厚俗出则忠君泽民生则人化之死则人思之所歴之地人皆称述而歌咏之非私也人心之公道也古今之直道也昭生来防吴中而以明经讲学为务吴之士夫亦乐与游及其去而送之以诗即昭他日所厯而使人思慕之权舆也不然则赠昭之言岂徒然耶昭归以予言谂诸父兄宗族当必以予言为然昭字明甫同予出唐道国忠公胄之后葢徽之双溪世家云正徳戊辰中秋吉旦浙江绍兴府儒学训导长洲戴冠书垂虹不是灞陵桥送客能来路亦遥西望太湖山阁日东连沧海地通潮酒波汨汨翻荷叶别思茫茫在柳条更欲杯迟判袂月明倚柱唤吹箫沈周
　　云外晴虹类石桥送君归省去程遥树声撼地天将雨颿影拖风晩带潮短棹载书维古渡长亭折柳剰残条离愁无限相思意其奈分襟月下箫谢表次韵
　　把手江南竒絶处石阑高拍袂轻分胸中故有长虹在吐作天家补衮文祝允明
　　相逢忆昔自花村今忍相违赋此吟怨鸟啼残归去恨清风歆动抑髙心【垂虹亭上有三髙词】
　　半江寒送苹花雪一路香浮桂子云有约明年重过我不妨杯酒话更深　山塘吴龙
　　乆客懐归辞旧知扁舟江上欲行时多情最是垂虹月千里悠悠照别离长洲文璧
　　相送江头水映空孤舟下垂虹秋深无限江枫思欲赠相思苦未工陈湖陈键
　　栁脆霜前緑桥垂水上虹深杯惜离别明日路西东欢笑辜圆月平安附便风归家説经厯挑尽短檠红苏门唐寅
　　书剑客金阊梧桐叶又黄蛩催归思早江去途长余暑庇山影西风来桂香垂虹拂帆过鳬鴈满银塘　文学戴明父将归新安诣草堂言别辄赋此为赠前进士农杨循吉
　　垂虹桥下碧流长送子明经返故乡道向南归【阙】水流东去过吴江卦爻象着分竒耦交谊情深各惨伤婺邑晦翁生长地邻封英俊有余光頋福
　　秋风振乔柯客子归意扤落日垂虹桥停桡待明发渺渺兮予懐望望兮水濶暌违不足道鄙吝谁我豁吴兴仇复
　　卷束残书上短槎临行不用叹抟沙惟余似水交情在相逐云帆送到家古吴练同悳
　　白首忘年交子乆临期握手思难禁垂虹桥下有流水别意与之同此深八十七翁雪厓陈仪
　　枫落江隄晩带烟行人把买归船溪分野色东西路桥跨【阙】　上下天酒为锦心浇磊磈诗慿玉轴寄留连何时又是逢君日夜雨聨床话昔年东吴厚亝朱侗芙蓉动清秋凉飔拂衣防游子轻别离执手不可又长虹灔灔吴云低阑干插汉天为齐君不见临邛桥柱侈今古相如亦是寻常题吴门陆稷
　　秋江水清兮秋日明送所昵兮将逺行判两兮何怔营指归岑兮云英英羌祖道兮江之程酒拍拍兮满兕觥君再饮延我情射渎徐子立
　　乆客懐乡井阳阳不遂留自知归计好何用别时愁酒尽钟声发诗成夜气浮相逢惜相别犹欲上江楼黄纹秋云随彩动蛟龙才子行踪气贯虹无奈离杯重留恋不禁吹雨冷江枫皋桥浦防
　　一脉情衷发短篷西风飘泊任行踪于今莫问江南事夜月晨钟两地同长洲俞符
　　临流祖席正清秋歌罢新词不自由此日送君和兴去何须风雪夜乘舟练全璧
　　临岐慷慨掷离觞仗剑南归发棹郎情似三忠桥下水逺随君梦过钱塘鲁秦
　　送君归去上垂虹霜落吴江防树枫堂上有人真倚望布帆休挫送潮风太原祝续
　　心懐亲舎逺身上客船忙昧昧情千种匆匆酒一觞江波摇落日枫叶着余霜頋此垂虹影种愁谁短长漕湖俞金
　　送别江枫日已斜倚栏把酒思无涯惊心白髪思乡国触目青山感物华烟波牵客恨迢迢秋浦乱芦花不堪回首天空濶一鹜横飞带落霞吴释徳璇
　　客子匆匆买棹囘临岐相别思悠哉石梁照水垂虹逺泽国涵空鸣鴈哀星斗光铓堪淬剑风霜牢落且衔杯吴门賸有相知在开遍梅花拟复来邢参
　　乾坤上下恣遨游独鹗髙横万里秋剑化延平津水上钓垂严濑石矶头时清不进圯桥履月白曽携赤壁舟不似吕岩空诳世帆飞直过岳阳楼长洲戴冠
　　七泽三湘作胜游楚天凉雨值新秋江湖来往多青眼山水登临半白头赤壁矶荒重吊古武昌城晩更维舟元之虽去清风在复读遗文上竹楼庐山陈仪
　　终岁览江山得得避复游闲云泽国天埜鹤林泉秋予少从亲继为宦急流勇退旋田头足迹天下慨无半犹胜出门莫解舟九垓汗漫拟黄鹄何时叙问城东楼长洲周同人
　　新安十日程足为千里游江湖志汗漫仗剑气横秋昨逢阿戎与之语知君楚尾并吴头不须琵琶浔阳郭泊此书画沧江舟飘然明发向何许长笛一声黄鹤楼长洲朱存理
　　壮懐未易惬直作汗漫游长啸楚江晩浩歌彭蠡秋一函图书随所适相逢谁不甘低头春风帆樯薄南郭飘作咸【阙】神仙舟为问贤郎读书处古濠东畔元龙楼吴郡俞金
　　人生示弧矢志已在大游彼昏罔克知茍延春与秋佳山佳水目未覩种种白髪已满头幡然便欲出门去光景又若逝水舟何如戴君游汗漫朝登楚阁暮秦楼江枫未摇落江水正澄清水色君顔色相思无限情应祥
　　瑟瑟西风透客衣懐乡情与鴈南飞夕阳枫叶吴江上一片秋光送马蹄海观陆南
　　寳带秋波啓别筵垂虹晚日送行船白云似与越山隔明月还同吴地悬后夜相思各杯酒来年重防賸诗篇殷勤再写桥头景江冷丹枫岁暮天长洲朱存理相见无防又送君江枫洒酒话殷勤艣声摇落山头日帆影冲开溪溆云栁剰残枝犹可折词将前意不堪闻归家谈及吴中事挑尽寒灯坐夜分葑泾頋桐
　　重别垂虹秋正云相思从此散鸥盟东南一水分吴越书剑十年如弟兄黄叶不堪风雨路孤舟忍共酒杯情归来有梦君何处明月杭州第防程城南钦遵
　　松陵一水卧长虹多少行人感慨中此日送君无限意萧萧黄叶与丹枫昌谿王俸
　　跋垂虹别意卷后
　　苏徽古吴越地今俱直隶为邻封故徽之客于苏者甚众且久至厯防星霜忘归者必其山川人物可嘉而可乐欤苏多名士善诗赋为诸藩称首戴君明甫与之游获其诗累卷抑明甫之言语事为忠信笃敬可欲而可慕欤不然何客苏者非一明甫别垂虹者亦非一明甫而独能致诸名士重之以辞若是也明甫得此诚知重璠璵矣使徒知重之而不知所以重恐非赠言者之本意惟勉于学慎于徳所谓忠信笃敬者益加修省而精进焉则徽士将不忍与之别而去苏士又不忍与之别而归矣岂非吾徽之光斯卷之华哉窃意赠言者之意固如此余敢附言于卷末者意亦如此也若夫纪述之详勉进之切则橡庵先生之言诚然余复何言正徳甲戌孟冬月既望眷生頋斋汪昱书
　　明人碧筠精舎卷【秀水汪氏凝霞阁鉴藏】
　　天王寺治南洲为精舎竹二亩池倍之阁十寻轩五竹之一客之造南洲先于轩次竹次池次阁还休于轩古器像充焉着之月池于濯竹于中窓于书席于琴于奕閤于风酒食之会则于轩其霁也池明竹明窓明席明而阁又极明城中之台榭城外之云山皆在阁其晦也池暝竹暝窓暝而阁亦暝闻苹藻之声竹之韵而已余之卧是轩也当壬午六月洞心澄览则得之池焉洒襟臆飒毛髪则得之竹焉细书昏诵则得之窓焉冯空御逺观中吴之气云物之变则得之阁焉憩息舒卷守神则得之轩焉弥月居得已乆多使终身居之得又何如也书以为碧筠精舎记嘉靖八年己丑三月廿九日林屋山人蔡羽书于秀楼
　　六月望日过寒翠轩避暑
　　水满清池竹满楼长疑六月是深秋山僧爱客频频到受尽熏罏与茗瓯应祯
　　雨中同李范庵过天王寺看竹二首
　　步来禅榻畔凉气逼团蒲花雨檐前乱茶烟竹下孤乗闲移画卷习静对香炉到此忽终日浮生一事无老禅趺坐处疎竹翠泠泠秀色分邻舎清阴覆佛经萧萧日暮雨曳履绕方庭　吴寛
　　宿天王禅院赠南洲讲主
　　槛外山光落经卷土冈髙竹晚増幽煑茶烧笋能延客欲去因君复少留南濠居士
　　辛巳八月朔过碧筠精舎偶题次韵
　　疎篁今岁似添稠不雨帘前翠欲流莫怪秋来凉思早暑中相过也如秋卢雍
　　坐碧筠精舎
　　高帻短袍云霞光扁舟系缆墅篱傍焚香洁坐了无语山寺闭门春竹长太白山人孙一元
　　陪林屋师雪宴碧筠精舎
　　逺公能爱客髙会兔园才画室香貂满天华寳树开林端迷堑谷象外彻楼台对此复能醉长歌甘草莱雅宜山人王宠
　　日出池光欲上楼雨余脩竹似鸣秋湘帘卷处龙熟坐吸清风翠满瓯　右和范庵先生韵
