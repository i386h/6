<!-- { "loadSidebar": true } -->
　　朝耕邓山云暮钓具区雪兹焉寄幽悰孰云事髙洁石田虽硗确贡赋嵗不缺烟波空浩荡踪迹讵能灭矧非沮溺俦畎畆耰不辍寜同羊裘子翩翩与世絶林庐颇深幽门巷寡车辙暇日肆防勤追踪古先哲素志谅不违余生自怡悦丰城余铨士平
　　耕渔轩诗后序
　　予居穹窿间年将期然客之来无虚日识之者寡求志相得语相合者尤寡甚常不自乐日有隠君子徐良辅氏峩其冠俨其服翘翘然而来与之揖貎加恭坐于室西隅与之谈言加温敻与向之来者异予私喜之曰不意今日有是子也起辟席偻而问焉曰子来何居也良辅曰某家太湖之滨读祖父之书亲耕渔之业不求知于人不谋庸于世乐乎其心恒犹有余忖乎其巳每若不及既饫其食又燠其裳故吾适其适而不外之也吾以偃休之所名之曰耕渔幸而贤士大夫多为诗文以道吾事遂成一卷子虽浮图而识予初将求子之文以序其后子弗我拒也予然而受其卷披而覧之凡作者多吾友也如勾呉周砥嘉陵杨基防稽唐肃呉郡王隅介休王行渤海髙啓河南髙巽志东海徐贲或规以文或歌以诗若骈贝聨锦烂然错陈而炫人目也予甚嘉之意良辅不求知于人而自适其适何贤士大夫交相赞咏之盛岂非其徳之所感耶况吾友数君子学广而识明行髙而徳厚树期业如古先哲凡毁誉人一弗妄人得其言者亦弗易也今良辅交其人而得其言予以见良辅之贤信不失矣虽然良辅之交于数君子不薄矣然则数君子或出于仕途或羇于异方或处于城郭虽欲适良辅之居叙耕渔之乐不可得也然予浮图也多闲暇又非若数君子之出处愿从荷锄于町畽之间聼鸣榔于烟波之上倦则休于轩醒而歌醉而卧或倚于牀或枕于股冥然出于万物之表者良辅非我其谁与俱乎遂序其末至正二十五年二月十八日古汴沙门道衍序
　　元人为竹林陈氏杂帖
　　宗逺先生复入虚白斋余喜承教有日因成短歌一章以求笑正
　　竹林先生陈夫子白髪鬖鬖垂两耳著书眼似秋月明为文思入青冥里近来学得神仙术欲向山中飡石髓世间自有仙人居何必莱三万里先生一去竟莫廻我尝劝之留不止如何擘破山中云却被茅君强招起至正壬寅立冬日浯溪辱友朱志道再拜书
　　奉和中秋翫月佳什三首録上虚白先生宗逺隠君同发一笑鲍恂再拜
　　昔年为作蟾宫客曾向宫中看玉轮万丈光悬金粟树三更影落绛河津生憎老兔深为窟却笑仙娥不嫁人回首归来旧尘世满天风露一吟身
　　数年不对中秋月月色依然不负秋嬾问仙人修玉树且陪帝子上璚楼斗牛既绕天枢转河汉斜横左界流却望莱宫阙逺几随清影重回头
　　浪説今宵明月好干戈满地几人看惟堪院落清尊赏忍照沙塲白骨寒防笔冩残思缚玉笙吹罢拟乗鸾知君此防非忘世只为良辰一笑难　至正庚子中秋后五日在玩易斋冩
　　次韵刘季章治中邀夏仲信郎中逰永安湖诗二首
　　金粟寺中公廨静白昼事闲如治蒲沙棠为舟穏可泛郎官之湖今岂无啄花鸎坐水杨柳雪藕人歌山鹧鸪日西上马踏归路小队髙呵惊【阙】吾
　　湖上筵开张水戯卷幔凉风吹短蒲大鱼聼乐浪头出小艇卖花城内无丙鼎庚庚识饕餮甲煎斑斑炙鹧鸪酒酣赋诗动海色絸纸楷书能寄吾
　　向曾附字问起居想逹聼司光弼员外诣门下迨今不知何在今因禀从道便敬冩前诗以通近信新民先生有无辜之累政在府上所见不齐之中能无斯文之念转一语为觧纷乎从道公差至彼望吩咐僧房住七五日更望作成早回尤好从道菊坡甚爱其诚谨倘有书附菊坡廷杰托之毋妨鄙藁在銕厓先生处烦讨付从道回幸幸思邈贰府防问道意稍凉往见也六月十八日布衣生顾阿瑛诗帖上子刚判府先生　元璞卧病弗能作书嘱笔申敬
　　金粟道人和刘别驾永安湖上诗有啄花鸎坐水杨柳雪藕人歌山鹧鸪之句此【阙】一出便觉銕雅不得擅【阙】体又徼老銕同韵走笔赓去不能竒也嘿庵虚白两明府共赋必有锦槖中语拈出一竒也
　　秀州城外夗央湖郎官颿开十幅蒲人游玉壶天上下鸟度屏风山有无起舞或呼谢鸲鹆赋诗争传郑鹧鸪酒甘不怕路归晩将军曾识李金吾老銕贞诗帖上和毕烦粘卷送逹金粟所也
　　次韵观帖之什
　　水如燕尾出湖分合入长溪直到门韦杜桑麻元两曲朱陈鸡犬却通村换羊卖马嚢中帖刳瘿悬匏竹里尊昨日烦君来阅赏扁舟短防繋篱根
　　次韵癸邜除夕
　　仰观北斗转遥天春在寒炉爆竹邉夜列粉盘循旧俗晓看罗帕贺新年烧余葶苈生当路雪后梅花开满烟不用鞭灰覔如愿客嚢剰有酒家钱
　　次韵甲辰元日
　　异乡元日身强健儿女欣欣各有家禾秀连茎秋合穗雪裁五出晓分花天开象魏星辰逼地接燕幽道里赊三径不荒松菊在白头且覔醉生涯
　　夜宿三塔次陈元朗韵
　　水落南湖不露沙又牵舫子到僧家春浮大斗涓涓酒寒隔虚櫺薄薄纱半夜塔铃传梵语一林江月照梅花坐来诗句生枯吻指银缾索煮茶
　　海上留别复初长老
　　通寺里逰三日剪剪轻风逗薄寒一树山茶开朶朶五更百舌语般般看山且喜秦川近把酒休歌蜀道难不得携笻上金粟摩挲天册旧碑看　承寄诸作读之不忍释手随即和复适往禾兴失于冩上昨日又辱见和八诗合溪行卷始不寂寞矣鄙作附呈并求窜改顾阿瑛载拜博文先生舘下正月十五日呵冻书于不二室
　　元夕与妇饮
　　问夜夜何其睠兹灯火夕月出屋东头照见琴与册老妇纪节序清夜罗酒席右蛮舞袅袅左琼歌昔昔妇起劝我酒寿我嵗千百仰唾天上蜍誓作酒中魄劝君饮此酒呼月为酒客妇言自可聼为之浮大白　老妇曰人言天孙思妃不如月娥守孤不知羿妇相弃以犇曷若织女相望以久之也録呈子刚节判宗唐秋官一笑竹林先生见此烦缮冩一本到秋官牙仍要光和见教老銕贞再拜
　　頼善卿到嘉禾为予作金粟道人诗使濒行曰金粟吟友为元璞尊者胡为无诗走笔一觧兼柬西白仲铭两宗匠一笑
　　琦公口有绮语债年来不诵西【阙】经宫词在古无师刹野史于今有赞寜刦灰何曾烧汲冡世祚时闻语塔铃林下寜无读书者梦中应见伍乔星至正辛丑立秋日老銕贞在云间清唳亭试郭玘墨
　　唐律一首上寄节判相公尊先生
　　鳯凰亭亭江水长令人情梦忆潇湘坐来深树当春雨舍近分隂到野棠一柱空标玉日月千金难买汉文章壮懐无頼凭诗遣絸纸封霜少府堂　陆掾郎行书此以奉起居语意不工万希赐教余无言扶风马庸再拜上
　　次韵元章先生简奉讷斋判府相公一笑
　　倅车新赴云间幙文采风流有誉髦未许兰纫客佩又承雨露染恩袍浓薫酒渍红螺甲清梦华生玉毫退食郡斋无一事诗成浑似柳仪曹辛丑六月望髙平瞿智书于龙江之通波草阁
　　长句四韵奉贽郡倅相公先生伏干郢削
　　银章朱绂照熊辀特命东呉最上游防笔判花分半虎鸾刀觧节少全牛一官檇李风生幕午夜云间月满楼为报庐江毛孝子故人张奉在南州诸生张枢再拜旧作録呈希过目正之至祝
　　上史右辖廿韵
　　天下中兴日名臣第一功长才王佐畧壮节古人风徳业萧曹并威名李郭同从容三代礼磊落万夫雄阃令秋霜肃牙旗晓日红勒碑因入蔡赐乐岂和【阙】翊戴尊王室勤劳答圣躬防书闻蓟北惠政遍山东淮海民皆仰荆扬贡复通壶浆来父老欢咏及儿童掣电惊神骏穿云射过鸿乾坤今运泰狐兔已巢空衮服三台近麻宣极品崇云台图汉将赤舄羙周公楚塞秋吹雨呉江夜落枫壮懐思附骥吉梦兆非熊素有依刘念将陈报国忠贾生忧世切阮籍叹途穷恩礼多防被周旋誓始终敢从鞍马后拟见赋彤弓
　　送谢参军陈长史一律
　　朔风吹雪满貂裘朝觐寜辞万里逰河水南来依故道闗山北去近神州春明玉殿衣冠盛花覆宫筵礼数优共説中兴汉天子云台今已尽公侯　至正壬寅春三月六日钱方再拜宗逺聘君尊先生
　　元人题杨母贞寿堂卷
　　贞寿堂记【四字篆书】
　　松栢挺于深林兰茂于幽谷根荄柯叶敷畅条逹贯四时敌寒暑不变色不改操者由其性之正气之纯而受于天者异于凡卉也易曰贞者事之干也人之有身犹木之干冬而贞春而元循环无端是故贞者必寿寿者必贞在物犹然况于人乎呉县尹杨彛之母夫人呉氏年八十三吾同郡人也彞迎养于呉甘膬滫髓之奉定省温清之宜怡顔愉色左右如意一日彞踵门再拜请于予曰吾父素贫赘于外氏及禄郡曹家益贫彞也不幸生六嵗而孤有弟曰宜者生才五月耳吾母零丁艰苦躬蚕绩以衣食诸孤外大父呉翁应之尝惑于嬖妾潜令媒妁诱之改适以自存吾母毅然以死自誓曰良人亡而家贫子防命也夫贫食吾力防者有时而长此吾志也吾夫事亲以孝称治吏事奉法循理公而不刻亷而不矫能为人所难天其或者有后也欤古人云一与之醮终身不改若夺吾志则禽兽耳何以生为属呉翁有子早亡无嗣吾母遂以吾兄存礼后之存礼告外大父曰存礼杨氏子也今后于呉者吾母所以报外氏也茍母志不遂存礼逺遁终身不复相见矣翁为恻然而止于是四十又三年矣彞也祗服慈训出职吏牍日就月将幸获禄养惟吾母抗节励行劬躬正家所以承宗祀而覆遗者大矣时迈事邈湮昧是惧愿夫子矜其情表以堂名记以文辞庶有以慰母心而示来裔幸甚勿靳予嘉而诺之遂以贞寿名其堂而次第其言以实其名义焉夫人道之大亲亲为先即家而言造端乎夫妇成立乎父子言父则母在其中矣然为夫为父者立身恒易为妇为母者立身恒难盖托身于人事或不偶柔顺之质类牵于私自非受于天者至正至纯其能持身坚志以全其贞固之行哉夫能自秉贞固行已无忝气充体泰久于其道防稚立而家道成心逸日休安享睂寿所谓生于忧患而佚于安乐者也吾故曰贞者必寿寿者必贞非欤夫人夙罹荼毒之死靡他凛然栢舟之风及其老也幸哉有子燕喜寿母熈然鲁颂之盛称之贞寿孰曰不宜孔子曰临大节而不可夺孟子曰人有不为也而后可以有为夫人有焉其曰存礼者既后于呉试吏上饶调郡曹而卒彞也以才推择由广束郡曹史转茶盐两运司书吏升掾浙东帅府江浙行中书省满考选辟今官莅政亷敏民心翕然宜也亦补吏嘉兴郡曹歴帅府行枢宻院掾今为行院照磨二子皆有能声于时位日进禄日丰养日隆吾知夫人优游髙堂斒斓娯侍怡神悦性以先君之思自勗黄髪儿齿福寿康寜葢未艾也吾尝职太史传忠孝节义取信于天下故因其请而且述之以风厉四方非私于乡党姻旧也噫杨氏子孙其毋忘夫人之徳以有辞于永世至正旃大荒落之嵗孟夏之月哉生明资政大夫江南诸道行御史台侍御史鄱阳周伯琦温父撰并书篆
　　贞寿堂铭
