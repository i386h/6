<!-- { "loadSidebar": true } -->
　　良常草堂诗一卷金坛张君徳常家山图也君之尊翁鹤溪先生以髙年硕徳沈浮里社一家父子兄弟自相师友文风蔼然人望雅归重之承平无事先生携诸子诸生杖屦往来山间衣冠伟然望之如神仙披图尚可见彷佛也意当时绘图赋诗模写其幽野闲适之趣经营惨淡惟恐不尽岂知后来之世变无穷有不可言者哉此卷前歳失之中呉兵间今歳得之呉中僧所父子相顾欣然譬若神明顿还旧观葢画存而草堂则无矣草堂既无而良常之迹如扫矣临风可浩叹也且乾坤是处可搆草堂使今日即为之未必能如前日之可喜也此卷犹存岂不当宝惜之乎按辋川草堂有画无诗香山草堂有诗无画独浣花草堂以杜陵名重天下非草堂可贵直以老杜流离跋渉歴尝险阻情可念诗可叹而重之耳然则君之良常草堂得不与是类欤夫草堂与世道本不相闗也先生鹤骨如玉夀可百歳天定时平行将归葺旧隠此卷实为之张本彼钟山云云正可一笑挥去因阅此卷谨题其后以志予之所感至正十八年人日赵郡苏大年谨书草堂价为青山重山是艮常乃结茅华屋云低疑洞府醍醐泉滑见春庖心清已识金银气世难曾懐鸠鹊巢勾曲昼寒丹室火海乡尘暖雪林梢防防髙岸深为谷泛泛生涯苦佩匏倾耳在天钧九奏抱情方雨鼎三爻中条晚歳需休老南岳何年敢献嘲近说金坛仙梦接青葱林屋拥旗旓至正辛丑夏五月张天永写于练江雪篷
　　予尝为徳常记草堂矣复见此卷诵五峯之词甚竒古仲穆使君之篆笔力遒劲泽民若水之画清润张助教之诗流丽皆令人敛袵故为之识其后丹丘生【一本无生字】柯九思题于王氏之【一本无之字】环庆堂荆溪王仲徳以故宋将家子孙博古嗜学延致金坛张天民先生于其家徳常葢先生子其父子积学能文其道行于荆溪荆溪之人为其父子买田筑室居甚充然故朋从往访仲徳必至徳常之家饮酒赋诗葢亦极其一时之盛卷中所谓良常草堂者徳常扁其室示不忘金坛故居日接良常之山也俯仰二十年间不惟朋从大半沦落而荆溪更世变化为瓦砾荆棘无复人烟仲徳避地入杭闻已物故独徳常父子仅存全其中呉而徳常以文学今为呉县尹予与徳常最友善观画读诗感念存殁为之慨然遂昌郑元祐跋【一本跋字下旁注当时二字】桂栋梅梁结构牢秋风不怕卷重茅药求苍术归丹室饭煑香芹称野庖灵石向人如欲语长松当户亦堪巢墨分内翰龙香剂畵展丹丘凤尾梢万籁有时来儿席八音不用奏丝匏乾坤有象参极造化防心识变爻草屦葛衣真自得风情月思共谁嘲夜深鸾【阙】空中语应有神君降节旓邵肇复使君庚午监试蜀闱事毕而出购得良常草堂图王若水畵杂仿米髙极山川之致朱泽民全用郭熙许道宁笔法气韵流动同时名家互有题咏鲁钝生字类泽民是其重题也余向闻黄子久亦畵有此图四明赵当世昌期以百缗易去后见胡起昆所临本纯师王董无子久本色卓然妙品赵久物故畵亦流散不意复覩此卷语云物聚于所好亶其然乎子久畵中有张雨嗣益钓鼇海客及倪瓒四人诗雨诗云邻近方隅地良常别有天草堂朝看雨药圃夜春泉邈矣卢鸿乙竒哉鲁仲连君看遗世者若个是神仙嗣益诗云可叹晨梳发尽霜清时郎署老冯唐研坳飞出山千叠坐占鸥沙树影凉钓鼇海客诗云半空香翠涌楼台山下松花树树开一片三茅秋后影等闲飞出砚池来瓒诗云石磴盘纡山木稠林泉如此极清幽若为飞屩千峰外卜筑诛茆最上头此四诗又笔复卷中所不载者也崇祯壬申孟夏呉门钱乗时将跋
　　邵肇复自蜀中携归元人张徳常良常草堂卷示余诗翰畵图各臻其妙因搜余家藏元人遗集得考倪元镇为张徳常题良常草堂防云昔王录事寄少陵之资近代赵文敏于岳氏之助皆有实効不事虚文今徳常欲构草堂所求者柯张杜三君或宿诺而寒盟或解嘲而调笑遄求其实则罔所知数年之间三君已矣草堂成载览标题重增嗟悼捐余珍秘永镇山居捐舍赵荣禄正书一卷又得处士成廷珪诗云屋下清泉屋上山独余猿鹤伴髙闲仙家只在松萝外海月常悬水竹间社瓮今朝村酿熟邻翁何处櫂歌还华阳真逸时相覔闻道岩扉夜不闗又云髙人自爱山居好绕舍清泉带雪沙浮玉峰前常作客句金坛下即为家仙人未采芝如草令尹将归菊有花他日良常分半席白头同汝老烟霞当是兵乱之后有所散失不止卷中此数首也兹据余所知者采其生平而列之惟呉克恭尚候续考
　　张天民号鹤溪先生自荆溪徙居金坛享年九十成廷珪题天民移居图云旧隠荆溪第几村手栽松桧至今存大茅峰下千年鹤迟汝重来问子孙徳常是其子也宦游无定居与倪元镇最善倡和为多后任嘉定令元镇诗云闻道之官嘉定去载书连舸泊江濆又廷珪诗寄天民云令子已为呉县令先生犹是葛天民皆实录也后徳常又为松江府判官
　　呉子善名思齐永康人工古文词宋末以任子为大府少卿入元流寓桐庐与方凤谢翺友善无月不游浦阳仙华诸山游辄连日夜酒酣气郁每扶擕望天末恸哭失声而返宋景濂为之传
　　赵仲穆名雍文敏之子官至集贤待制书畵俱入神妙有父风
　　王若水名渊号澹轩杭州人幼习丹青出赵文敏门下所畵皆师古人无一笔院体为当代絶艺朱泽民名徳润其先睢阳人占籍昆山赵子昻荐于朝同知制诰兼国子编修官终镇东行中书省儒学提举工畵山水有古作者风所着有存斋集十卷虞伯生云泽民文章典雅惜以绘事掩其名然识者不厌其多能也泽民子孙入国朝科甲鼎盛子吉髙帝时为给事中能直言孙文为御史文子希周治丙辰状元为翰林侍读
　　李孝光字季和自号五峰狂客美髯伟干与茅山张雨相倡和雨赠孝光有孰与言诗李髯叟载闻新作过黄初之句
　　倪瓒字元镇号云林无锡人至正初飘流中辄作诗自喜亦善画卒年七十四葬于江隂周拙逸为之铭韩友直字伯清呉兴人隠居不仕吴兴诗选载其招隠诗云泉出珠玑千眼沸花开锦绣一庭香又雪后诗云冻杀寒梅唤未醒东风特地到岩扃清溪一夜都流尽明日南山依旧青可以想其风致矣
　　张翥字仲举号蜕庵晋宁人自幼豪放好蹴踘音乐父每忧之一旦折节读书卒以诗文名世累官翰林学士承防封潞国公
　　苏大年字昌龄号西坡真定人侨居扬州善畵竹石师东坡古木师防宣仲朱泽民求昌龄畵有句云人生多能祗自苦鲁质不若曾子舆燋雉翳君记取何似浮云任卷舒谓昌龄作畵日不暇也昌龄曾为郑元祐作墓志铭文甚典又不独以畵名耳
　　张天永字长年其先秦州人父官建康教授天永奉母避兵于苏之嘉定绩学砥行文誉日隆荐授浙江行省都事其诗书于练江雪篷云者蔡子坚家于呉淞之上日以耕钓为乐文人才士咸与之友尝作渔舟江上篷窗舲屋以粉垩为饰名曰雪篷子坚把钓垂纶得鱼沽酒命客赋咏其中柯九思字敬仲号丹丘生浙之仙居人文宗时授学士院鉴书博士凡内府所藏法书名畵咸命鉴定流寓呉中极工畵竹
　　郑元祐字明徳遂昌人生而右臂脱骱以左手作书年十五能诗赋清丽畅逸为一时之儁后寓呉门台省宣阃交荐不就清谈雅韵依稀晋人所着有遂昌杂录一卷行于世　崇祯甲戌夏六月朔徐兴公识
　　夏日偶过肇复先生冶园茗椀之余出良常草堂展示其图咏真迹自是希世之宝兴公为考核始末周悉实当与此卷并传不朽者命予书之聊为卒业以寄景仰若防画之拙有愧前贤多矣林宠此胜国词翰之美尽是中遂无一人非韵士无一人非韵语想见羊皮之诏不能招致遗民耆硕非骄语岩穴寄情髙旷即一令五斗不足置念惟是故山猿鹤托不朽于墨池绘事间致可思也肇复使君非恋輭红尘者虽捉鼻未免而髙枕时寄此卷得所归也呉下文震亨题
　　金陵良常山在句容小茅峰始皇东巡登此山叹曰巡狩之乐无过于山海自今以往良为常也因而得名山固可堂可室可咏可歌庚子予承乏监蜀闱撤棘见有鬻卷于市者披图观之则胜国诸名哲为张徳常作也绘事题咏色色俱灵因购归友人钱时章文啓美见而击节称善遂为之跋徐兴公又为考覆诸家姓氏爵里索林异卿统书之时章所录张雨四人诗则卷中所未载而兴公所录倪元镇疏言成廷珪诗则又时章所未见窃思古人篇什遗佚尚多安知后有见者不复扩钱徐二君所未有乎予之赏鉴博奥不逮二君至其好事一念自谓过之异日峄山之桐柯亭之竹庶几因所好而旦暮焉剑津邵防春
　　按銕网瑚载良常草堂诗卷较此畧同而叙次大异并逸去蒋堂二诗补录于左
　　蕙帐空招隠者居猿白鹤夜愁予只今百尺长松下何处草堂冝读书
　　良常【阙】　是乡闗窈窕轩窗逺近山独有荆溪旧时月屡随归梦往来间　蒋堂
　　又节庵刘珏甞钞此卷自记云予旧藏张徳常分题赠行诗卷皆元季诸老手笔后句容曹廷端中书出示良常草堂诗跋亦张氏物也因借录于行卷楮尾得以并攷其故家文献云　发僧上振记
　　商徳符李遵道合作竹树图
　　夀岩树石黄岩竹善畵如今最得名更得二公同一幅千金酬价尚嫌轻句曲外史
　　槎牙老树根盘石楚楚霜筠防碧苔古怪清竒俱絶笔颉颃好手为谁开偰哲笃
　　仁皇新寺九天上二老渭川千畆图晩向江南逢小米只今俱是世间无天台丁复
　　老木腾龙上疎云翠作丛看图谁伯仲二妙一清风庐陵曹光
　　汴段天祐观
　　王元章呉仲圭梅竹双清图合卷
　　梅竹双清【书纸本引首】自乐【二印白文】
　　第一纸元章梅并题【纸本水墨梅花数枝画自题诗后】
　　朔风撼破处士庐冻云隔月天糢糊无名草木混色界广平心事今何如梅花荒凉似无主好春不到江南土罗浮山下蘪芜烟玛瑙坡前荆棘雨相逢可惜年少多【墨迹多下有好色二字去】竞赏桃杏【原迹杏下有华字去】夸豪奢老夫欲语不忍语对梅独坐长咨嗟昨夜天寒孤月黑芦叶卷风吹不得髑髅梦老皮蒙茸黄莎万里无顔色老夫潇洒归岩阿自鉏白雪栽梅华兴酣拍手长啸歌不问世上官如麻君不见汉家功臣上麒麟气貌岂是寻常人又不见唐家诸将【原迹重写诸将二字】图凌烟长剑大羽聨貂蝉龙章终匪尘俗状虎头乃是封侯相我生山野无能为学剑学书空放荡老来晦迹岩穴居梦寐未形安可模昨日冷颷动髭须拄杖下山闻鹧鸪乌巾半岸衣露肘忘机忽落丹青手器识可同莘野夫孤髙差儗磻溪叟山翁野老争道真松篁节操梅精神吟风笑月意自在只欠鹿豕来相亲江北江南竞傅写祝君叹其才尽下我来对面不识我何者是真何者假祝君放笔一大笑不须揽镜亦自了相携且买数斗酒坐对青山恣倾倒明朝酒醒呼鹤归白云满地芝草肥玉箫吹来雨霏霏琪花乱飐春风衣祝君许我老更竒我老自觉头垂丝【原迹作如丝圈去如字补垂字】时与不时何以为时与不时何以为赠君白雪梅华枝
　　第二纸仲圭竹并题【小方纸本竹一枝】
　　梅花道者列仙流落笔全无李蓟丘呼酒南湖夜烧烛一枝凉雨写新秋曾光【书畵竹前】
