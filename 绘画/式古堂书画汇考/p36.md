<!-- { "loadSidebar": true } -->
　　兰亭帖当宋未渡南时士大夫人人有之石刻既亡江左好事者往往家刻一石无虑数十百本而真赝始难别矣王顺伯尤延之诸公其精识之尤者于墨色纸色肥瘦浓纤之间分毫不爽故朱晦翁跋兰亭谓不独议礼如聚讼盖笑之也然传刻既多实亦未易定其甲乙此卷乃致佳本五字镵损肥瘦得中与王子庆所藏赵子固本无异石本中至宝也至大三年九月十六日舟次宝应重题子昻【与跋静心帖同此本作镵损】
　　兰亭诚不可忽世间墨本日亡日少而识真者益难其人既识而藏之可不宝诸十八日清河舟中【与跋静心帖同】
　　河声如吼终日屏息非得此卷时时展玩何以解日盖日数十舒卷所得为不少矣廿二日邳州北题【与跋静心帖同】
　　昔人得古刻数行専心而学之便可名世况兰亭是右军得意书学之不已何患不过人耶顷闻吴中北禅主僧有定武兰亭是其师晦岩照法师所藏从其借观不可一旦得此喜不自胜独孤之与东屛贤不肖何如也廿三日将过吕梁泊舟题【与跋静心帖同至顷闻吴中多一段原刻傍注六字】
　　学书在玩味古人法帖悉知其用笔之意乃为有益右军书兰亭是已退笔因其势而用之无不如志兹其所以神也昨晚宿沛县廿六日早饭罢题【与跋静心帖同】
　　书法以用笔为上而结字亦须用工盖结字因时相传用笔千古不易右军字势古法一变其雄秀之气出于天然故古今以为师法齐梁间人结字非不古而乏俊气此又存乎其人然古法终不可失也廿八日济州南待闸题【与跋静心帖同】
　　廿九日至济州遇周景逺新除行台监察御史自都下来酌酒于驿亭人以纸素求书于景逺者甚众而乞余书者坌集殊不可当急登舟解缆乃得休是晚至济州北三十里重展此卷因题【与跋静心帖同】东坡诗云天下几人学杜甫谁得其皮与其骨学兰亭者亦然黄太史亦云世人但学兰亭面欲换凡骨无金丹此意非学书者不知也【十月　与跋一日　静心帖同此卜月一日独小字】
　　大凡石刻虽一石而墨本辄不同盖纸有厚薄麤细燥湿墨有浓淡用墨有轻重而刻之肥瘦明暗随之故兰亭难辨然真知书法者一见便当了然政不在肥瘦明暗之间也十月二日过安山北夀张书【与跋静心帖同】
　　右军人品甚高故书入神品奴小夫乳臭之子朝学执笔暮已自夸其能薄俗可鄙可鄙三日泊舟虎陂待放闸书【与跋静心帖同】
　　余北行三十二日秋冬之间而多南风船晴暖时对兰亭信可乐也七日书【与跋静心帖同】
　　兰亭与丙舍帖絶相似【与跋静心帖同】
　　定武真搨兰亭卷【王顺伯藏本】
　　永和九年【至】有感于斯文
　　淳熙壬寅上已饮禊防稽郡治之西园归玩顺伯所藏兰亭叙两轴知所谓世殊事异将有感于斯文者及览诸人跋语又知不独防礼为聚讼也附书其左以发后来者之一笑或者犹以牋奏功名语右军殆见杜徳机耳朱元晦熹题
　　兰亭脩禊序世相传以定武本为最佳予家所藏不过是也丙午冬予官于廷直今淮东漕王公顺伯丞于棘司每公余相与繙弄简册顺伯出其家金石刻百余古文竒字多所未见暨出兰亭本十余讐校之笔了然飞动其卓然杰出者则曰定武也顺伯夸曰行半天下所得惟此今君诗所出又如顺伯之所夸安得与吾顺伯拊掌一笑共此清赏己酉长至日西昌李大性伯和
　　此帖入石定武才属耳石圯画蠧吾意墨本在人间殆不啻百千万本今一纸之价如拱壁寸珠逾千金而弗售岂非惧于终尽耶俛仰之间已为陈迹其可慨叹若此况禊事乎嘉定甲申中春月湖老渔定之
　　双井黄荦观于捡正直舍开读数过不知吏气之汚人也嘉定改元九月一日书
　　金陵何剡霅川丁端祖东阳乔行简汴人赵崇宪东阳滕强恕眉山杨汝明三山陈贵谦富沙真徳秀嘉定庚午十月廿二日同观于羣玉堂
　　江原张钧建安刘爚眉山任希彞晋陵薛极汉嘉薛绂庐陵胡榘祥符赵希昔嘉定辛未同观于西湖舟中
　　丙寅闰六月郁蒸异常风雨飘迅所藏书画法帖俱不敢出曝每日与方牀竹枕取蕉隂荷气转徙防礴以消之又頼鬻古者间以舫子泊河下持杂迹来看十百中一二有足繋余心者虽不成售亦得姑录其副时自玩焉有定武真搨兰亭一卷视余旧藏系一石而搨手不佳且磨泐去十之五云从新安旧姓得之李日华
　　毛仲益所藏兰亭叙
　　永和九年【至】有感于斯文
　　龙乘云气而上天鳯凰翔于千仞吾见旧定本兰亭其犹龙鳯邪庆元丁巳十一月二十日笠泽陆游务观书
　　成都石本兰亭集序
　　永和九年【至】有感于斯文
　　外录
　　广川书跋云宝月刻兰亭叙东坡居士为讃于后盖子由得于中山旧石故今所摹独传二蜀中州人或未知也余观世所传兰亭书虽众其搨摹皆出一本行笔时有异处系当时摹书工拙惟秘阁墨书稍异更无气象可求知后人所为不足尚也正观中诏令汤普彻搨兰亭赐梁公八人而普彻亦窃搨出外以传普彻自能书识逸少笔意故虽摹搨自到极处逮褚河南欧阳率更临兰亭则自出家法不复随防画也兰亭真本世不复知普彻典刑犹有存者今所传皆本于此中山者盖其一也
　　复州裂本兰亭【卷首钱霅川作赚兰亭图详攷诸裂本载重校宣和格古论】
　　永和九年【至】有感于斯文
　　鼠须注砚写流觞一入书林久复藏二十八行经进字囘头不比在尘梁吴兴钱选舜举
　　右复州裂本兰亭鴈行定武宋理宗赐贾平章一百十七种褫为十册此其一也戊申嵗中元日赵子崧观于庐陵凌波阁伯慈伯武侍
　　外录
　　瑚网云宋搨兰亭以复州为胜盖真定武乃瘦本复州以真本重摹亦镌损四字其字极瘦有风韵
　　兰亭旧刻并赚兰亭图合本【吴景文藏】
　　永和九年【至】有感于斯文
　　至元四年春二月廿五日奎章阁学士院鉴书博士柯九思曾观
　　兰亭书家之楷则学者未有舍此而能者也今观此刻虽后【阙】定武世亦罕得之可尚矣赵雍岩借观累日得其妙处
　　欧阳永叔尝跋兰亭序谓真本已归昭陵世所传本尤多而皆不同盖唐数家所临也其真伪优劣览者当自择焉今观此刻与寻常所见者亦异永叔之言亦信矣干文传题
　　已赚若亲走晋阳老僧犹未识萧郎圣图本为天同大谁谓桥山善守藏　右题萧翼赚兰亭图遂昌郑元祐
　　兰亭帖不问刻之精否见者无不爱玩为其余风流韵有可挹也苏人钱良右
　　兰亭诗序为书家之六经而善本絶难得学书之士虽不得善本茍能彷佛于其次者亦胜于学世俗书也近日吴兴赵魏公书法遍海防学者仅得其形似而古意皆无如啖蔗徒咀嚼其余全不见其味耳孤蓬倦客陈方题
　　世谓脩褉帖实书法之楷正者然太宗得之以为珍玩则皆出萧御史之计耳及归昭陵虽数百年间而御史之盗名为不冺则与进药石之言者异矣噫御史以耻而为耶不以耻而为耶若御史以此而为耻则温韬辈同可耻也今观此本亦未敢拟于定武恐亦定武之别派者淮阳焦粲
　　昭陵蠒纸已成尘枣木传来转失真小黠大痴何足较从今着眼看时人海虞释祖偁
　　兰亭书法诸公论之详矣石刻佳本尚犹难得况其真迹者乎大云道者福聚
　　兰亭善本世人好尚惟恐钩致不为己有然善本岂易得哉昔太宗好甚俾萧翼窃之得以自珍翼御史也乃尽忠耶抑亦臣子之道若是也耶大名知玉成
　　定武兰亭石刻为薛氏取去世之传者寖以失真今观此本以姜白石偏傍考较之颇不相逺至于僧字之辨则有黄伯思之説识者当自知之永嘉郑禧
　　定武褉序五字未缺时本最为难得是卷虽未敢断为李学究家所拓然笔意神逸尚可见其彷佛也至元五年己卯四月吴郡陆友题
　　兰亭序自从昭陵后为温韬发墓而冺没不知所存惟晋定武刻本传世尚有典刑后之好事者转相模仿翻刻则有肥本瘦本三字五字损本之异以伪杂真论説纵横去古愈逺予不谙字学景文持此卷征予评可谓求道于盲者也诸公皆鉴赏之士既已审定仆亦确信其为善本至元六年后庚辰嵗十月望吴江用拙道人张渊清夫题时年七十有七
　　赚出那知翼与询人人牵引説昭陵阿防书法能参透不问行间一字僧俞焯
　　禊帖之妙古今字书絶冠笔迹不可得而见矣石刻之最世传定武宋末权执百计巧取豪敓归之悦生堂者何啻三数十本厥后不知散落何处尤物移人亦足异人此卷笔意洒落有晋人态度何必号称定武以虚名为累耶至正元年八月十九日大痴道人黄公望
　　文陵不载啓古刻石已残锋芒今自灭如出秃笔端临池几人误讵识笔意完正观赐搨本尚或评衣冠兹实兵火余分派非殊源妙用无隐迹神明尚复还秘藏愳不广摹勒金石刊庶几将坠法可续后士观来者倘防持讵止敌璵璠　右薛道祖题脩褉序诗辛巳良月吴陈深书
　　题萧赚兰亭图
　　笑谈相对各欢顔那信兰亭去不还千古昭陵遗恨在忍将真本落人间檇李释若舟
　　兰亭褉事帖右军得意书也唐太宗酷爱之萧翼为时言官不能囘人主翫好之癖以计取辨才所藏真迹卒以从昭陵辨才佛者以物为留碍固为可鄙而昭陵之殉又不能免王孙之讥来者从可观感焉至正七年四月十三日番阳释廷俊为景文先生题赚兰亭帖图后
　　世传兰亭蠒纸已殉昭陵乃萧御史説取僧辨才者人主之所好不当尔也文皇思以贞明治天下是必不然故予以为好事者为之若然则异日温韬之事亦佛氏所谓报縁者耶此定武本也因观故及之谷口生郑元善
　　字书为六艺之一使前无古人后无来者兰亭帖其一也当右军燕集时书以纪一时之事初不计其传逺与否也自定武墨本散落人间孰不取法焉然以天下之广嵗月之既多无一人能及之者已往者不可见其来者未可知艺之至于至善无以加矣世之坚良者莫贵于黄金白璧万毁万灭沦于瓦砾者何可胜数而此墨纸也后人宝之者则指之曰此吴景文家所藏某字阙某字损视千载如昨日则其所谓坚良者不知几成毁矣一艺之精可传不朽况其大者乎张逊题
　　晋之书王右军为称首右军书禊帖为标准然禊帖之名不着于晋而着于唐者葢唐以书判取士自天子至于庶人皆能知书故也右军真迹入昭陵后沿唐至宋举世摹刻木石不下什伯虽其才情笔力非复晋人风流然犹庶几雄秀之气仲敏父出吴君景文所藏善刻弋阳樗散道者李纉谨识其尾
　　兰亭真迹世不复见所见者唐人模搨钩临耳石本以定武为佳此其流亚欤姑苏高元复
　　不知蚕客是朝绅解后全无一语真赚得玉书天上去老僧方识世间人梅屋道人书古
　　宋搨玉枕兰亭
　　永和九年【至】有感于斯文
