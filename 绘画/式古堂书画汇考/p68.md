<!-- { "loadSidebar": true } -->
　　原父侍读高才论议博物洽闻固为一代伟人然未尝以书名世而丞相获以为宝手自题品识以三省印章想其赏爱之笃亦如原父之好庄文有防于心非他人所能喻也虽然以原父之贤其字画见重于世自丞相至今百六十余年犹为王氏所蓄真旧物也来者尚谨藏之至正二年壬午五月四日中山李桓晋仲书
　　庄生秋水雄无敌原父真书韵有余丞相鲁公题印在后人奚啻宝璠璵蓟丘李衎
　　昔予观欧阳公集古录知其所记古器物形制量数篆刻字画必经刘原父侍读反覆参论而后定原父之学不可及矣而其翰墨世少见之今观卿相鲁公家所藏原父手书庄子秋水篇大约字盈千余笔墨鲜润楷法丰美出入蔡薛间而无窘束信一时书苑之珍哉栁贯题
　　把玩刘公一纸书逺从嘉祐迄淳熙鲁公手泽都堂印百世子孙文在兹古遂赵暎题
　　右刘侍读所书庄子秋水篇丞相鲁国王公家藏故物也公之题识当淳熙九年于是居相位已防一年矣故题云观于东府而并用三省印及冀国公章于其后按公七年以枢密使始封信国八年拜右丞相复封福国九年进位左揆因改封冀国至十三年遂疏封于鲁其封冀在九年之九月而题识乃其年之六月则冀国印章盖题识之后续所用也此卷今为公四世从孙沿山县尹云翁所藏翁之子阊俾祎书其故如此若刘公书法之妙诸公论辨已悉兹不赘述至正十二年十二月既望宗人祎谨记
　　宋人书法近古苏黄诸大家外如刘原父虽不以书自名而意格亦自得其梗概矣后人铺置画如布棊算虽穷嵗极力安能有所得哉连日阅晋帖抚此又不觉其三叹也成化丁未夏六月廿七日长沙李东阳识
　　此卷金华王相国家故物其印章题识先后赖文忠公一辨正之今为盱眙陈少卿明之宝藏可谓得所归矣治癸亥冬十一月七日后学吴郡徐霖题
　　刘原父立马挥九制其敏极矣而从容赏适之笔端雅凝重乃复如是前辈风度故未易论也岂独书哉无锡邵宝题
　　盱眙陈明之官至尚书收藏书画甚富每有李长沙题跋吾家江贯道江山图李唐桃源图皆陈氏物也此卷最矣董其昌题
　　隆庆戊辰八月三日文彭观
　　檇李项笃寿藏本
　　儿时喜读庄生秋水篇颇怪防怜蚿以下似属蛇足今观仲邍所书可谓先得我心矣若其楷法清劲昔人论之已详余复何言哉伯防深叹响搨之无人惜其流传未广前人服善盖如此鹿城张丑志
　　钱公辅
　　钱君倚别久问稀帖【行书纸本】
　　公辅啓别久问稀日迟还辕之来得元珍书乃知忧祸归于故里荣养未防不遂雅志痛当奈何奈何冬序已晩不审孝履何若末由面慰惟冀节哀以力大事逺情所祝不宣公辅手啓公黙秘校大孝服舍　张微之同此哀苦料日得相依足以自寛季冬初七日
　　欧阳修
　　欧阳文忠公寄苏子美诗卷
　　五言二十六韵奉酬子美离京后见寄之作庐陵欧阳修上
　　众美子美貌堂堂千人英我独疑其胸浩浩包沧溟沧溟产龙蜃百怪不可名是以子美辞吐出人辄惊其于诗最豪奔放何纵横众悬排律吕金石次第鸣间以险絶句非时震雷霆两耳不及掩百疴为之醒语言既可骇笔墨尤其精少虽尝力学老乃若天成濡毫弄画信手不自停端庄杂丑怪羣星见欃枪烂然溢纸幅视久无定形使我终老学得一已足矜而君兼众美磊落犹自轻高冠出人上谁敢出其膺羣臣列丹陛防位列公卿使之束带立可以重朝廷况今参国议高论吐峥嵘惜哉三十五白发今已生近者去江淮作诗寄离情口诵不及写一日传都城退之序百物其鸣由不平天方苦君心欲使发其声嗟我非鸑鹫徒思和嘤嘤因风幸数寄警我聋与盲
　　赵子崧观于庐陵凌波阁伯慈伯武伯起侍戊申嵗中元日
　　右欧阳文忠公詶苏子美五言二十六韵诗墨迹洪武间余在北京时于一戍卒家见遂索取之自念平生行湖海上有年前代名贤墨迹多见独文忠公书不曽见焉今得此诗墨迹如获夜光明月曷胜忻喜装潢成卷秘于箧笥中已十五年矣尝观东坡居士文集有跋文忠公书云欧阳文忠公用尖笔干墨作方阔字神采秀拔膏润无穷使后人观之如见其清睂丰颊进趋如也今观此诗墨迹方知东坡之言不虚矣此卷付与孙诒谨藏永为家宝永乐十一年秋七月廿二日逃虚老人书于京都崇礼坊之官廨
　　太子少师荣国恭靖姚公尝得欧阳文忠公詶苏子美诗墨迹甚爱之自谓如获夜光明月不胜欣喜遂书付孙诒公之子继持以示予予观文忠公诗称道子美者以其气之豪才之雄语之奇不牵世俗诚卓荦不羣之士也然子美在当时以酒食微过竟坐流落不偶而文忠他日序其文志其墓深致意焉夫不矜细行君子不能无惜于子美而文忠好贤育才之心见诸文辞者又拳拳焉为当时诸君子惜也此诗之作子美未卒前七年于今三百七十余年矣荣国书此已八年而遗世亦三年矣人生防何嵗月如驰抚卷惘然永乐十八年春二月己巳朝议大夫国子祭酒兼翰林侍讲豫章胡俨书
　　欧阳文忠公有宋名儒文章翰墨妙絶当世此诗乃公亲笔以詶子美苏公者遗落人间迨今余三百年而为太子少师恭靖姚公所得诗固杰作无容言其书遒劲温润尤可爱重恭靖公谓得之如获夜光明月不胜欣喜岂虚语哉付之孙诒永为家宝宜矣永乐庚子蒲节后四日资政大夫戸部尚书长沙夏原吉书
　　右欧阳文忠公答苏子美诗真迹故太子少师姚公所藏宝之如拱璧自识其后云付孙诒余尝以集本校之不同者五字子美文集作辞众悬集作弦鹫集作鷟能助集仍旧作思和文与辞于义皆通悬及能助当从真迹而鷟则当从集本余素于少师公往还每造之必肃容坐寿椿堂焚香煮茗出清玩论文事继以觞酌谈笑为乐时诒生数嵗拱手侍侧温然恭敬能琅琅诵读也余戏曰公所恃以老者在此矣公亦矜谓客曰然公没诒从其父宗善来北京又三年予至北京诒亦长成乡学余见之辄思公又念公之不及见其长也诒亦重大父之交游而勤勤过予忽不见数月间遇宗善而诒则病痞死两月矣余为之惊愕悼惜而怊怅者累日诒裁十有四嵗其资端厚明秀宜不遽止此先儒论禀气清者不长岂以是欤宗善携此卷求予题每语及诒涕下潸然悲不胜因并及诒之所可惜者附少师公之后永乐甲辰夏五月朔庐陵杨士竒题
　　余忝乡里好尝侍荣国茗饮之侧公自负能书虽当世詹孟举辈皆不入意独好文忠公墨迹岂専在尖笔干墨而已其文章政事固足使人景慕之者东坡所谓清睂丰颊进趋如若将见于字画之间此言可与知者道然则世之工于书者可不师法文忠公之为人耶宣徳元年灯节之暇行在翰林修撰张洪书
　　外录
　　书系云欧阳修寄苏子美诗真迹姚少师尝为僧洪武中住北平庆寿寺得此帖于戍卒家少师自有跋藏于其孙廷用亦见寓意编也　陈仲醇言六一居士极好书然书不能工大都书有不可学处亦犹画家气韵必在生知禅家所谓无师智不可强也而东坡先生题跋云欧阳文忠公用尖笔干墨作方濶字神采秀拔膏润无穷使后人观之如见其清睂丰颊进趋如也二家持论不同盖如此
　　欧阳文忠公谢惠鼎铭盘记帖
　　修啓近贾常行曽致拙问辱书承经暑动履清和少慰瞻勤兼惠以韩城鼎铭及博山盘记不意顿得二奇物修集录前古遗迹自三代以来往往有之独无前汉时字故常以为恨今遽获斯文遂大偿素愿乃万金之赐也屡患膝疮家居絶客数日把翫无厌然古文难识当徐访学古博识之士问之期于尽得而后已不胜珍重谨于邮中奉状粗报已获佳贶余未及他不宣修顿首啓原甫安抚学士坐前五月廿二日谨状















　　书画彚考卷九
<子部,艺术类,书画之属,式古堂书画汇考>
　　钦定四库全书
　　书畵彚考卷十
　　刑部左侍郎卞永誉撰
　　书十
　　宋
　　蔡　襄
　　蔡忠惠公谢赐御书诗表卷【行楷书纸本】
　　臣襄伏陛下特遣中使赐臣御书一轴其文曰御笔赐字君谟者臣孤贱逺人无大材蓺陛下亲洒宸翰推着经义俾臣佩诵以尽谋谟之道事高前古恩出非常臣感惧以还谨撰成古诗一首以叙遭遇干冒圣慈臣无任荷戴兢荣之至　朝奉郎起居舍人知制诰权同判吏部流内铨上骑都尉赐紫金鱼袋臣蔡襄上进【官衔一行小楷书】
　　皇华使者临清晨手开宝轴香煤新防名与字发深防宸毫洒落奎钩文精神高逺照日月势力雄健生风云混然器质不可写乃知学到非天真缄藏自语价希代谁顾四壁嗟空贫臣闻帝舜优圣域臯陶大禹为其隣吁俞敕戒成典要垂覆后世如穹旻陛下仁明加舜禹豪英进用司鸿钧臣襄材智最驽下岂有志业通经纶独是丹诚抱忠朴常欲赞奏上古珍又闻孔子春秋法片言褒贬贤愚分考经内省莫能称但思至理书诸绅乾坤大施入洪化将图报効无缘因誓心愿竭谋谟义庶裨万一唐虞君
　　芾于旧翰林院曽观石刻今四十年于大丞相天水公府始覩真迹书学博士米芾
　　大观三年仲冬上休日青社郡舍之简政堂观河南文及甫书【行书】
　　昔人谓公书三公衣衮冕立赤墀之上今观此帖使人肃然増敬固应与顔柳同年而语不可秘藏耶甲寅六月上休日三吴禅客
　　姨弟赵徳夫昔年屡以相示今下世未防已不能葆有之览之凄然汝南谢克家癸丑九月十一日临安法慧寺
　　舅家物藏之久矣今得观于檇李良可叹也乙丑四月三日崧谨识【行楷书】
　　蔡忠惠公书为赵宋法书第一此玉局老语也今观此帖蔼然忠敬之意见于声画不可与茶录牡丹谱同日言也鲜于枢获观谨题【行书】
　　仆来杭多获观前代名公法书此卷法度严密无一毫放纵意于此可见古人用笔不苟也吴兴赵孟吁谨书
　　余尝在秘府读君谟文集阅其所上谢赐御书叹其君臣相遇之盛也及观所书茘枝谱字画臻妙每与同列难其博物之精而又惜其与武夷粟粒同一用心之勤耳虽然君谟尝自珍爱其书谓有翔龙舞鳯之势观此书其言当不虚也识者解之豫章胡俨
　　廌尝读蔡端明集载所上谢赐御书诗一首并答诏有云卿词令根于温厚笔力极于深妙遵臯陶之谟而懋其稽古述帝舜之事而思其底绩宣明顺美良深嘉叹其君臣之义文字之美皆不待言而可知也诏当在其家类集者故并得之今此诗真迹当在宋秘府不知何时复流落人间考其上嵗实仁宗皇祐四年壬辰距今永乐四年丙戌春秋三百五十有五年矣中间宋叔季四方之乱极矣鼎迁社屋海溃山移而一纸之书世传宝之翰墨腾骞光辉如在夫岂独以其书之善也哉侍郎黄公请余题识为作诗二首
　　汴水东流宋鼎移中郎名字日星垂精神翰墨犹生气想见彤庭谏诤时
　　端明书法继钟王佩玉琼琚在庙堂见说当时推第一米家应自愧疎狂　翰林学士兼春坊大学士庐陵解缙书
　　书以羲之兰亭为尽善盖等闲文雅也观忠惠公真迹非独笔法精妙玩其词一代明良相契告戒谨敕忠厚视等闲文雅不可同年而语明矣公虞得而秘藏之其能以忠惠公之心为心又明矣洪武壬午嵗至后九日新安吴牧书
