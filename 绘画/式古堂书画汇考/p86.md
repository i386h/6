<!-- { "loadSidebar": true } -->
　　芾皇恐皇恐芾既稍出门仞意无外却尚恐异日因见所知而有隐情不告者将遂得罪左右故有露布仰浼台听芾平生喜书画老亲见听直有不足至亲授以首饰使购之常曰吾姙汝梦双角人手擕一轴物自空下故芾每得一书初任客观亦置于饭几亦升车手执之既穷其趣则以良日以纸铺加书浄几上复用纸覆自纸间以皂荚灰水浸良久按覆纸洗之上纸烂即团以拂书尘垢一去然后覆书除背纸去手泽有不可俭者则又加团洗洁白而后止亲用乳香作糊于百幅纸中心取剪四边多近手有垢者而加背焉背讫即覆以纸加糊置一室中或绫锦皆洗防安讫亦洗加跋纸取跋纸加背纸工毕入一奁中非明窓浄几与见知客未尝发每一发之文犀莹玖紫墨锦绮粲然溢目印以米姓秘玩书印文其所谓书者皆非前所阅可比也亦非今好事者所多有也余每示人者印以米姓清玩之印文以待暴不可告以情之客秘玩者实客以手指衣袖印摘之偶一及之必洗书如初纸素不可数洗必欲戏一触之是毁书也枢宻唐功志东欲观而以情告见许遂敢出阅书之法洗二案相比芾以纸缫铺讫濯手亲取书于奁中铺展以示客客拱而凴几坐从容细阅芾趋走于前客云展芾展客云巻芾巻客据案甚尊芾执事趋走甚卑舍佚执卑者止求不以手或衣振拂之耳老母训之不能改朋友诲之不能悛子弟谏之不能从惟苏遐举曰君异日当以此忤要官芾念要官可忤不可改心行年五十老倦则输之御府必在不已品公亦能屈意而一观乎或于公斋或过敝斋得进退如礼虽同子弟杂观可也倘公不欲屑屑狥一蒙鄙固陋之人则亦非敢曲烦台视而异日亦不敢受不告之罪芾皇恐载拜大夫丈节下
　　外録
　　东坡志林云吾尝疑米元章用笔妙一时而所藏书真伪相半元祐四年六月十二日与张致平同过元章致平谓吾尝见公亲发锁两手捉书去人丈余近辄掣去手元章笑遂出二王长史懐素辈十许帖子然后知平时所出皆茍以适众目而已
　　米老三呉诗帖【行书纸本】
　　黻谨以鄙诗送提举通直使江西襄阳米黻上
　　三呉有丈夫气欲吞海水开口论世事借箸对天子瑞节髙如松一歳几繁使秋水浮湘月罇酒屡觏止言别不可攀寥虚看云驶
　　米海岳多景楼诗帖【行书纸本小字自注】
　　秋暑憩多景楼
　　纵目天容旷披襟海共开山光随眦到云影度江来世界渐双足【惟未入闽】生涯付一杯横风多景梦应似穆王台米南宫眼目帖【草书纸本】
　　十一月廿五日芾顿首啓辱教天下第一者恐失了眼目但怵以相知难却耳区区思仰不尽言同官行奉数字草草芾顿首伯老台坐
　　米海岳陈揽帖【行书纸本】
　　昨日陈揽戢戢之胜鹿得鹿宜俟之已约束后生同人莫不用烦他人也轸之只女平生十官如到部未縁面见欲罄伸区区也芾顿首再拜
　　米漫仕太简帖【行书小纸本】
　　苏太简参政家物多着邳公之后四代相印或用翰林学士院印芾记
　　米礼部砂歩诗帖【行草书纸本】
　　砂歩
　　砂歩漫皆合松门若掩桴悠悠摇艇子真似剡溪图
　　又
　　已有扁舟兴曽看过剡图翻思名手尽谁复费工夫老米真帖【行书纸本】
　　真一斤少将微意欲置些果实去又一兵陆行难将都门有干示下是胡西辅所送芾皇恐顿首　虞老可喜必相从欢
　　米元章诸体诗巻【行书织成乌防绢本髙八寸长八尺有御府钤印李西厓印项子京呉廷等印】
　　増城嗜书又好米南宫书余在长安得蜀素摹本尝与増城言米书无第二但恨真迹不可得耳凡二十余年竟为増城有亦是聚于所好今方置棐几日夕临池米公且有卫夫人之泣余亦不胜其妬也董其昌题【书宋笺引首】
　　拟古
　　青松劲挺姿凌霄耻屈盘种种出枝叶牵连上松端秋光起绛烟旖旎云锦殷不羞不自立舒光射丸丸栢见吐子效鹤疑缩颈还青松本无华安得保嵗寒
　　鹤年寿齐羽介所托殊种种是灵物相得忘形躯鹤有冲霄心厌曳尾居以竹两附【阙】相将上云衢报汝慎勿语一语堕泥涂
　　呉江垂虹亭作
　　断云一片洞庭帆玉破鲈鱼金破柑好作新诗寄桑苎垂虹秋色满东南
　　泛泛五湖霜气清漫漫不辨水天形何须织女支机石且戏嫦娥称客星【时为湖州之行】
　　入境寄集贤林舍人
　　扬帆载月逺相过佳气葱葱听诵歌路不拾遗知政肃野多滞穗是时和天分秋暑资吟兴晴献溪山入醉哦便捉蟾蜍共研墨防牋书尽剪江波
　　重九防郡楼
　　山清气爽九秋天黄菊红茱满泛船千里结言宁有后羣贤毕至猥居前杜郎闲客今焉是谢守风流古所传独把秋英缘底事老来情味向诗偏
　　和林公岘山之作
　　皎皎中天月团团径千里震泽乃一水所占已过二娑罗即岘山谬云形大地地惟东呉偏山水古佳丽中有皎皎人琼衣玉为饵位虽列仙长学与千年对幽操久独处迢迢愿招类金飔帯秋威歘逐云樯至朝隮舆驭飚暮返光浮袂云盲有风駈蟾餮有刀利亭亭太隂宫无乃瞻星气兴深夷险一理洞轩裳伪纷纷夸俗劳坦坦忘懐易浩浩我将行蠢蠢须公起
　　送王涣之彦舟
　　集英春殿鸣稍歇神武天临光下彻鸿胪初唱第一声白面王郎年十八神武乐育天下造不使敲枰使传道衣锦东南第一州棘壁湖山两清照襄阳野老渔竿客不爱纷华爱泉石相逢不约约无逆舆握古书同岸帻淫朋嬖党初相慕濯髪洒心求易虑翩翩辽鹤云中侣土苴尫鸱那一顾迩来器业何深至湛湛具区无底沚可怜一终不易枉驾殷勤寻漫仕漫仕平生四方走多与英才竝肩肘少有俳辞能骂老学鸱夷漫存口一官聊具三径资取舍殊途莫逥首　元祐戊辰九月廿三日溪堂米黻记【行书】
　　庆厯甲申嵗东川造蜀素一巻藏余家者二十年今既装褫将属诸善书题其首熈宁元年戊申三月丙子呉郡邵希子中
　　熈宁八年四月十四日与东海徐道渊成都闾邱公显同赴子中邵氏东园之招观此数遍晋陵胡完夫题
　　米元章此巻如狮子捉象以全力赴之当为生平合作余先得摹本刻之鸿堂帖甲辰五月新都呉太学擕真迹至西湖遂以诸名迹易之时徐茂呉方诣呉观书画知予得此巻叹曰已探骊龙珠余皆长物矣呉太学书画船为之减色然复自寛曰米家书得所归太学名廷尚有右军官奴帖真本董其昌题
　　万厯乙卯长至日海昌陈瓛观
　　曽孙陈焘珍玩
　　襄阳公在当代爱积晋唐法书种种必自临搨务求逼真时以真迹溷出惑人目或被人指擿相与发笑然亦自试其艺之精抑试人之知如此所以名书于宋与蔡苏黄为四大家后之人恶敢议其劣亦不容谀其优矣汪君宗道持其所书杂诗织行绫巻索题佛头上岂可作罪过但以苏长公论其清雄絶俗之文超妙入神之字今于此巻见之因掇以塞其请云正德改元八月下浣后学沈周
　　南宫帖予见数本每见未尝无所得此藏汪宗道家尤为精粹余作有意学米安得常对面也临别漫志于尾唐宋书苑大家不过数辈宗道皆能致之欧阳公谓物长聚于所好信哉祝允明书嘉靖丁巳十月长洲文征明观
　　蜀素一巻乃庆厯四年甲申东川所造东园邵子中藏于家廿余年至熈宁元年戊申装褫成巻先记其尾虚其首以将属诸善书者庆厯至熈宁二十余年矣至熈宁八年乙卯胡完夫徐道渊闾邱公显观于子中家展转数遍亦题其尾尚其素也至元祐三年戊辰始为米溪堂书熈宁至元祐又几二十余年矣子中完夫诸公爱其素如此不知诸公及见溪堂之词翰否乎余自嘉靖三十二年癸丑得见于长安友人家倾嚢以购之余素爱米书见者不下廿巻此巻五百五十六字诗体具备墨妙入神真秘玩也且自庆厯至今五百二十余年矣完好如故又为沈石田祝枝山文衡山三先生所赏鉴尤为可宝余每以此巻自随一日过呉中谒文衡山先生独不擕此适有覆舟之厄先生曰米书在否曰否先生曰岂无神物呵防至此耶嘉靖四十年辛酉闰五月研山居士顾从义北上舟次南阳闸展卷谨志【小楷书】
　　右米书盖以老法用秃笔者遒古可爱甲辰闰九月九日王衡题于春水船
　　崇祯七年嵗在癸酉子月申甫计偕入都门再观于东华门邸中一似米老重观研山苐无玉蟾蜍泪滴之恨董其昌识时年七十九嵗
　　外録
　　苏米遗事云子瞻自海外归与元章书云岭海八年亲友旷絶亦未尝闗念但念吾元章迈往凌云之气清雄絶俗之文超妙入神之字何时见之以洗我积年瘴毒耶元章答云更有知不尽处脩杨许之业为帝宸碧落之游异时相见乃知也其高自标置如此
　　石林避暑録云米南宫书自得于天资然自少至老笔未尝停有以纸饷之者不问多寡入手即书至尽乃已元祐末米知雍丘县苏子瞻自扬州召还乃具饭邀之既至则对设长案各以精笔佳墨纸三百列其上而置馔其傍子瞻见之大笑就坐每酒一行即伸纸共作字以二小史磨墨几不能供薄暮酒行既终纸亦尽乃更相易擕去俱自以为平日书莫及也
　　刘后村集云米元章有帖云老弟山林集多于眉阳集然不袭古人一句子瞻南还与之说茫然叹久之以叹渠偷也戏跋二首　大令云亡笔不传世无行草已千年偶然遗下鹅羣帖生出杨风与米颠　二集一传一不传可能宝晋胜坡仙苏郎不醉常如醉米老真颠却辩颠世传米老有辩颠帖
　　赵孟坚云黄鲁直书遒媚米元章书俊拔薛道祖书温润徐防稽之浊在跛偃李北海之浊在敧斜跛偃之弊流而误吾坡公敧斜之弊流而为元章父子矣
　　赵孟頫云海岳以书学博士召对上问本朝以书名世者凡数人海岳各以其人对曰蔡京不得笔蔡卞得笔而乏逸韵蔡襄勒字沈辽排字黄庭坚描字苏轼画字上复问卿书何如对曰臣书刷字米襄阳书政如黄太史作诗之变芒角刷掠求于匮蕴川媚则蔑有其学鲁独居男子于薛道祖见之
　　书画舫云张谦藏米南宫帖十二册各以类次如手柬家书诗文分四类上有阅古珍玩大印乃韩侂胄之故物也
　　又云南宫之书资学兼到故能楷法追唐行草入晋一时名贤如李蔡苏黄皆莫能及乃至诮顔柳贬旭素则过矣近日项穆德纯纂书法雅言放斥苏米极意诋訾之当是口业报邪卒不能掩其美也
　　又云海岳翁跋张旭书公孙大娘舞剑帖黄素书小楷精絶惜舞剑帖不存止存米跋耳
　　米友仁
　　米元晖动止持福帖【草书纸本】
　　友仁皇恐顿首再拜宗丞学士至性坐右即日伏惟节抑顺变序之迁动止持福不胜驰情之深自承庐国封茔次既未经百日义不敢遣人上问忽承来过张罗之巷复奉手况具审即日逺在郊外友仁例不讲人事无由诣见伏纸第深思跂而已谨奉手啓上复不宣友仁皇恐顿首再拜宗丞学士至性坐右
　　仆幼时于江湖朋旧中阅元晖之帖多矣噫烟横丘苔浸鲁壁此何如时意世间无复有存者一日过郭君续古堂下持本见示披翫之余洞心骇目追数宿游殆疑梦事益信希世之宝不乏也因黥巻复之曰善弈者不求经善琴者不求谱每观君笔底龙蛇飞动纨素间虽顔筋柳骨未有能出左右者宁假是耶抑留以遗后人耶敬归钟王之府仆暇日愿学焉至元丙申仲春上澣三日可翁柯谦光拜手敬书【行草书纸本】
　　外録
