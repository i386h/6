<!-- { "loadSidebar": true } -->
　　双井之学大抵韵胜文章诗乐书画皆然姑论其书积功固深所得固别要之得晋人之韵故虽形貌若县而神爽防防欤此巻驰骤藏眞殆有夺胎之妙非有若据孔子之貎也其故乃是与素同得晋韵然耳今之师素者大率卤莽求诸其外动至狂妄又是优孟为叔敖抵掌变幻乱人只能惑楚竪子耳亦独何哉卷迹英气横发于其本书故是平生神品尚古光禄先生藏防过于至宝噫老谷不死之神在华氏矣呉郡祝允明跋
　　外录
　　瑚网云右一巻与蒋叔震书所谓清公颂同一笔意眞绍圣后神化之书
　　山谷赠元师诗册【大书】
　　元师自荣州来追送余于泸之江安绵水驿因复用旧所赋此君轩诗赠之并简元师从弟周彦公庭坚歳行辛巳建中年诸公起废自林泉王师侧闻陛下圣抱琴欲奏南风弦孤臣蒙恩已三命望尧如日开金镜但忧衰疾不敢前眼见黒花耳闻磬岂如道人山绕门开轩友此歳寒君能来作诗赏劲节家有晓事扬子云箨龙森森新间旧父翁老苍孙子秀但知战胜得道肥莫问无肉令人痩是师胸中抱明月醉翁不死起自説竹影生凉到屋椽此声可听不可传建中靖国元年正月辛未江安水次偶住亭书
　　山谷与赵景道札并絶句八首卷【楷书】
　　昌州使君景道宗秀也往余与公寿景珍游时景道方为儿童嬉戏今颀然在朝班思公寿景珍不得见每见景道尚有典刑宣州院诸公多学余书景道尤喜余笔墨故书此三幅遗之翰林苏子瞻书法娟秀虽用墨太豊而韵有余于今为天下第一余书不足学学者辄笔愞无劲气今廼舍子瞻而学余未为能择术也适在慧林为人书一文字试笔墨故遣此不别作记庭坚顿首景道十七使君五月七日
　　九陌黄尘乌帽底五湖春水白鸥前扁舟不为鲈鱼去收取声名四十年
　　甓社湖中有明月淮南草木借光辉故应剖蚌登王室不若行沙弄夕霏　右奉呈外舅孙莘老
　　小黠大痴螳捕蝉有余不足防怜蚿退食归来北窓梦一江春月趁鱼舷
　　桃李无言一弄风黄丽唯见绿匆匆人言九事八为律倘有江船吾欲东　右归自门下后省卧酺池寺书堂映日低风整复斜绿玉眉心黄袖遮大梁城里虽罕见心知不是牛家花
　　九疑山中萼绿华紫云承韈到羊家眞筌虫蚀诗句断犹托余情开此花
　　仙衣辟积驾黄鹄草木无光一笑开人间风日不可耐故待成隂叶下来
　　汤沐冰肌照春色海牛押帘风不开直言红尘无路入犹傍蜂须蝶翅来　右和王仲至少监咏桃花四首用其韵
　　革顷与德麟游颇闻元祐诸公言行之绪余及兹朅来临漳路钤赵昌叔相与欵厚因出示山谷道人与其先丹阳君往来书帖及诗词想见前修风流余韵而贵公子乐善喜文之髙致也丹阳君德麟之兄而昌叔德麟犹子也然则好事喜宾客葢有家范云温革叔皮父
　　光风转蕙泛崇兰些此山谷先生小楷气象石湖居士题
　　汉武帝故事曰上起神屋以珠为帘箔玳瑁压之东坡辞云银蒜押帘此山谷改压帘作押帘之自来也温叔皮字画亦苍老尝为尚书郎着琐碎录酺池寺书堂诗云人言九亊八为律立儒读主父偃传上书言九事其八事为律令一事谏伐匈奴并识卷后建袁立儒书
　　谿翁续得山谷题前定录等八诗小黠大痴螳捕蝉二篇居其中遗赵景道者小字送李伯牖者大字予兼而有之于好古博雅不曰徒费光隂矣宝祐甲寅中秋日书
　　山谷老人与赵景道帖并絶句诗八首今藏海虞钱工部士家前有贾丞相似道恱生印及封字印盖宋末尝入其家恱生乃其堂名闻之昔人似道藏法书名画甚富妙品辄用二印识之后宋人三跋中有石湖居士者予乡先生范文穆公至能也正德庚午春三月前进士呉门都穆
　　巻中有宋元官印三前一为提领措置防子库印后二为福建提举司之印恐知之者或寡故附着之穆
　　黄文节公书秋浦歌并题【草书原文不录】
　　绍圣三年五月乙未新开小轩闻幽鸟相语殊乐戏作草遂书彻李白秋浦歌十五篇时小雨清润十三日所移竹及田野中人致洪蕉三十本各已苏息唯自篱外移橙一株着篱里似无生意盖十三日竹醉而使橙亦醉失其性矣知命自黔江得一画眉云颇能作杜鹃语故擕来然置之摩围阁中时时作百虫声独不复作杜鹃语而客谈此鸟云此岂羊公鹤之苖裔耶余少颇草书人多好之惟钱穆父以为俗初闻之不能不慊已而自观之诚如钱公语遂改度稍去俗气既而人多不好老来渐嬾慢无复堪事人或以旧时意来乞作草语之以今已不成书辄不听信则为画满纸虽不复入俗亦不成书使钱公见之亦不知所以名之矣摩围阁老人题
　　字学至唐最胜虽经生亦可观其传者以人不以书也禇薛欧虞皆太宗之名臣鲁公之忠义公权之笔谏虽不能书若人如何哉豫章先生孝友文章师表一世咳唾之珠闻者兴起况其书又入神品宜其传宝百世恭闻徽宗皇帝评公之书谓如抱道足学之士坐髙车驷马之上横斜髙下无不如意圣人之言经也晚学小子尚安所云张安国跋【书史防要以张安国为歴阳人若张于湖名孝祥字安国也】
　　豫章先生襟宇洞达意趣豪逸超然埃之表其书之妙当以九方皋相马法观之杨士竒敬题尝见杨东山跋王卢溪遗墨引山谷家书云摩围阁在黔州南寺阁正对摩围峰蜀人呼天为围屋极寛洁潇洒冬温夏凉风物似江西大抵先贤君子直道而行虽处忧患无所悔尤胸次明净无往不适也士竒又题
　　书法之变至宋极矣然君谟尚有晋唐余意苏黄及米始大变也学者必求之忠惠之上其庻几乎士竒三题
　　涪翁书太白诗十五首笔法颇不类故常或疑非眞迹此不知书故也翁尝自评元祐间草书笔意痴钝用笔多不到晚入峡见长年荡浆乃悟笔法又云绍圣甲戌在黄龙山中忽得草书三昧晚年之作因与少时异矣安得复以故我求之其间或因笔势猛气逸出常度然不害其神骏也鏊题观公自叙因钱穆父子言而改度湔祓旧习且云摩围老人固知为晚年笔矣鏊又题
　　涪翁题元上人此君轩诗答王周彦卷
　　此道沈霾多歴年喜君占斗斸龙泉我学渊明贫至骨君岂有意师无弦潇洒岂非侯爵命道人胸中有水镜霜钟堂下月明前枝枝雪压如悬磬敝帚不扫舍人门如愿不谒青鸿君来听道人写风竹手弄霜钟看白云平生窃闻公子旧今年谁举贾生秀未知束帛何当来但有一邛相倚痩欲截老龙吟夜月无人处共江山説中郎解赏柯亭椽玉局归时君为传建中靖国元年三月辛未钟陵黄庭坚鲁直奉答周彦【有元宁国路总管府推官杨载跋失录】
　　外录
　　瑚网云山谷尝用澄心堂纸惟此巻用粉牋及李廷珪墨而笔法妙絶气韵飞动谓之三絶
　　山谷书水仙花诗
　　凌波仙子生尘袜波上盈盈歩微月被谁招此断肠魂种作寒花寄愁絶含香体素欲倾城山樊是弟梅是兄坐对眞成被花恼出门一笑大江横
　　黄山谷三言诗帖
　　寄岳云安九夏无闲缘实萧洒碧溪头古松下卧槃陀昼复夜　八德水清且美荡精神浸牙齿乱云根众峰里相与斟随器尔
　　此帖与汉嘉安乐园题名絶相类岂亦谪时所书耶淳熈癸卯二月二十三日甫里陆游识退之出牧向潮州霁色衡山碧欲流鲁直宜州迁谪去岳云九夏满空浮美哉湘水独清深洗濯迁人执热襟峰里云根不同量解言随器与渠斟鲁直题来务观题便云字与汉嘉齐不知道经行路不渉祝融峰子西永康胡长孺题皇庆元年龙集壬子四月丙子书于虎林
　　山谷王长者墓志铭稿【行书纸本横卷墓志不录】
　　铭曰以义力其穷以智谢其丰以理考其终以文款其封
　　山谷书宋故泸南诗老史翊正墓志铭稿【行书翊正名扶墓志不録】
　　铭曰人皆汲汲仰掇俯拾商禄计级胁肩求入君独徐徐书耕笔锄我躬则臞我心则腴緼袍后秃藜藿不肉哦诗满屋金革匏竹泸川洋洋枞栝其冈勒铭诏藏尚其嗣昌
　　黄文节公手简二通【小行草纸本横巻】
　　糟姜银杏帖
　　庭坚顿首承惠糟姜银杏极感逺意雍酥二斤青州枣一蔀漫将懐向之勤轻凟不罪庭坚顿首
　　天民知命帖
　　天民知命大主簿霜寒想八嫂安裕九妳四妳大新妇普姐师哥四娘五娘六郎四十明儿九娘十娘张九咩儿【原迹咩儿旁注】韩十小韩曽儿湖儿井儿各安乐过江来甚思汝等寂寞且耐烦不须忧路上路上甚安穏但所经州郡多故旧须为酒食留连耳家中上下凡事切宜和顺三人轮管家事勿废规矩三学生不要令推病在家依时节送饭及取归书院常整龊文字勿借出也知命且掉下泼药草读书看经求清净之乐为上大主簿读汉书必有功矣十月十四日押报　诸妳子以下各小心照管孩儿门莫作炒切切
　　余在武昌时得此黄太史帖伏而玩之至再三不忍去余见其冲澹悠深出入平易近代书者其可及哉然公之风不大声色严重崇高隠然太山岩岩之势又岂翰墨之所不精者乎俞贞木题【草书纸本】
　　涪翁与立之手简
　　庭坚顿首辱教审侍奉万福为慰承读书绿隂颇得闲乐甚善善欲为素儿录数十篇妙曲作乐尚未就尔所送纸太髙但可书大字若欲小行书须得矮纸乃佳适有宾客奉答草率庭坚顿首立之承奉足下
　　此帖不应擕在长安逆旅中亦非贵人席帽金络马传呼入省时所观程子他日幅巾笻杖渡青衣江相羊唤鱼潭瑞草桥清泉翠樾之间与山中人共小巢龙鹤菜飰扫石置风罏煑蒙顶紫茁然后出此卷共读乃称尔陆游
　　涪翁杂录册【旧名山谷志林原文不录】
　　右杂录一册相传黄文节公鲁直书旧有签题曰山谷志林昔苏文忠公有东坡志林盖杂志其平时所闻见与凡对客谈笑之语此册则杂抄説苑世说中语初无伦叙岂有防于心而书耶抑自记以备忘耶尝见东坡亦有杂书古人格言亦无伦次题其后者谓将以为诗文之用岂非其类耶然不可考矣文节公晚歳沈着髙古此其少年之笔故微有不同耳殷君良贵特以相示辄题其后嘉靖辛丑十月六日文征明识
　　黄鲁直书诸上座帖【草书原文不录】
　　外录
　　书画舫云黄鲁直诸上座帖草书师懐素颇逼眞即严氏书画记所载也旧藏李范庵家按寓意编云李少卿尝为郎中奉使湖湘道过江西于石亭寺僧处得山谷草书一卷后有谷眞字跋尾而纸墨如新平生阅黄书颇多此其最矣
　　山谷自赞并序
　　余往嵗登山临水未尝不讽咏王摩诘辋川别业之篇想见其人如与并世故元丰间作能诗王右辖之句以嘉素写寄舒城李伯时求作右丞像此时与伯时未相识而伯时所作摩诘偶似不肖但多髯尔今观秦少章所蓄画象甚类而痩岂山泽之儒故应臞哉少章因请余自赞赞曰　饮不过一瓢食不过一箪田夫亦不改其乐而夫子不谓之能贤何也颜渊当首出万物而奉以四海九州而享之若是故曰人不堪其忧若余之于山泽鱼在深藻鹿得丰草伊其野性则然盖非抱沈陆之屈懐迷邦之宝既不能诗成无色之画画出则无声之诗又白首而不闻道则奚取于似摩诘为若乃登山临水喜见清扬岂不优孟为孙叔敖虎贲似蔡中郎者邪
　　外录
