<!-- { "loadSidebar": true } -->
　　瑚网云董防吴瑞生所有王右丞江山雪霁卷后竟归程季白季白与余善故获覩其珍秘书画舫云王敬美氏尝以百千购藏宋徽宗雪江归棹图卷绢本细着色御题玺押全其布景用笔大有晋唐风韵当为宸翰中第一向曾质长兄伯含所丑从府君东归屡经拜阅帝又有果篮图
　　宋徽庙模卫协髙士图卷【痩金书题签着色极沈着可爱】
　　晋卫协所作世人莫能及故模冩其本然行笔用意不可得其万一数百年间未有继者伏宣示圣作妙笔神智出于自然不见施为之迹协岂足尚哉臣京谨题
　　徽庙画卷眞迹皆命蔡京防于卷末余所见非一二若雪江归棹图其一也蔡书米海岳谓为得意笔未可赝作此卷真迹无疑董其昌题
　　道君集古今名画一千五百件列为四门题曰宣和睿览喜冩山水花鸟不谓于人物至此模画追法晋唐即比时五岳观诸博士宝箓宫授题应制者皆不能其纎毫彷佛如临卫协此卷是也乙亥五月得观于顽仙庐眉道人陈继儒题
　　徽庙模唐人明皇训子图幷防卷
　　唐人所画训子明皇图喜其画法工巧神采奕当时丸熊过庭之意描冩殆尽机暇彷佛成卷求之骊黄牝牡之外可也宣和殿制
　　宣和帝手摹唐人明皇训子图设色不甚深而人物古雅笔意精巧图中隠几而坐者天顔肃穆目力注视奕奕有生气重子媚好静秀展卷畏笃一武将拱立丰下而谨若不敢肆者然可想其搴旗杀将之力余一侍童二介士皆各得其意风神态度可与顾陆争衡眞英笔也后防亦出手书所谓瘦金体天骨遒美逸趣蔼然细玩之信不在李重光下诚足珍矣元贞四年八月既望呉兴赵孟頫书
　　至正壬辰青溪野史邵亨贞宝藏
　　郑元祐敬观
　　外録
　　研北杂志云徽宗御题图书字内从口章宗书图字内从厶可验以知其书也
　　宋徽宗山水【大着色思陵题籖防灭不知图名前有谢常一诗甚长失録】
　　画以人物花竹鸟兽禽虫为神妙宫室台榭园池器用为精巧独山水清雄竒富变态无穷为难九重之笔浑然天成粲然日新已离画工之度数而得诗人之清丽也绍兴九年五月二日襄阳米友仁书
　　尝见雪江归棹长卷暨此图皆大设色彷佛唐人其铺叙经营超轶画家矩度要非画流窥其堂奥也惜皆破如鱼鳞神采犹在叹赏弥日子京
　　宋徽宗竹禽图卷【绢本重着色双钩竹二鸟集竹上】
　　道君聪明天纵其于绘事尤极神妙动植之物无不曲尽其性殆若天地生成非人力所能及此卷不用描墨粉彩自然宜为世宝然蕞尔小禽圣人所録抑何幸耶孟頫恭跋
　　玉几横笺写小禽珍藏世永价千金要知微物沾光渥披卷深详孟頫吟西淮武夫黄中
　　徽宗万机之暇雅好书画兴学校艺如取士法丹青卷轴眞天纵之妙有晋唐逸韵尤善墨花藂密处微露白道自家成趣不履袭古人轨辙极注思花鸟睛每用墨黑漆隠然豆许髙出缣素间几欲飞动画中押字天水及宣和政和小玺或用瓢印虫鱼篆文汴也重购得此竹禽图展玩不忍释手为其有生气惜乎不喻致中和参两化育惟以微技游戱卒归北狩哀哉后之览者亦将有感于斯明墨林主人项元汴谨题
　　外録
　　画继云徽宗皇帝天纵将圣艺极于神即位未几因公宰奉清闲之宴顾谓之曰朕万几余暇别无他好惟好画耳故秘府之藏充牣填溢百倍先朝又取古今名人所画上自曹弗兴下至黄居寀集为一百帙列十四门总一千五百件名之曰宣和睿鉴集盖前世图籍未有如是之盛者也于是圣鉴明悉笔墨天成妙体众形兼备六法独于翎毛尤为注意多以生漆睛隠然豆许髙出纸素几欲活动众史莫能也政和初尝冩仙禽之形凡二十名曰筠庄纵鹤图或戯上林或饮太液翔凤跃龙之形惊露飞风之态引吭唳天以极其思刷羽清泉以致其洁竝立而不争独行而不倚闲暇之格清迥之姿寓于缣素之上各极其妙而莫有同者焉已而又制奇峰散绮图意匠天成工夺造化妙外之趣咫尺千里其晴峦疉秀则阆风羣玉也明霞纾防则天汉银潢也飞观倚空则仙人楼居也至于祥光瑞气浮动缥缈空明之间使览之者欲跨汗漫豋蓬瀛飘飘焉峣峣焉若投六合而隘九州也五年三月上已赐宰臣以下燕于琼林侍从皆预酒半上遣中使持大杯劝饮且以龙翔池鸂图并题序宣示羣臣凡预燕者皆起立环观无不仰圣文覩奎画赞叹乎天下之至神至精也其后以太平日久诸福之物可致之祥奏无虚日史不絶书动物则赤乌白鹊天鹿文禽之属拟于禁籞植物则桧芝珠莲金柑骈竹花来禽之类连理并蒂不可胜纪乃取其尤异者凡十五种写之丹青亦目曰宣和睿鉴册复有素馨末利天竺娑罗种种异产防其方域穷其性类赋之于咏歌载之于图绘续为第二册已而玉芝竞秀于宫闺甘露宵零于紫闼阳乌丹鹦鹉雪鹰越裳之雉玉质皎洁鸑鷟之雏金色焕烂六目七星巢莲之龟盘螭翥凤万歳之石并干双叶连理之蕉亦十五物作册第三又凡所得纯白禽兽一一冩形作册第四增加不已至累十册各命辅臣题防其后实亦冠絶古今之美也宣和四年三月辛酉驾幸秘书省讫事御提举防事再宣三公宰执亲王使相从官观御府图画既至上起就书案徙倚观之左右发箧出御书画公宰亲王使相执政人各赐书画两轴于是上顾蔡攸分赐从官以下各得御画兼行草书一纸又出祖宗御书及宸笔所模名画如展子防作北齐文宣幸晋阳等图灵台郎奏辰正宰执以下逡巡而退是时既恩诏分赐羣臣皆断佩折巾以争先帝为之笑此君臣庆防又非特币帛筐篚之厚也始建五岳观大集天下名手应诏者数百人咸使图之多不称防自此之后益兴画学教育众工如进士科下题取士复立博士考其艺能当是时臣之先祖适在政府荐宋迪犹子子房以当博士之选是时子房笔墨妙出一时咸谓得人所试之题如野水无人渡孤舟尽日横第二人以下多系空舟岸侧或鹭拳于舷间或栖鸦于蓬背独魁则不然画一舟人卧于舟尾横一孤笛其意以为非无舟人止无行人耳且以见舟子之甚闲也又如乱山藏古寺魁则画荒山满幅上出幡竿以见藏意余人乃露塔尖或鸱吻徃徃见有殿堂者则无复藏意矣乱离后有画院旧史流落于蜀者二三人尝谓臣言某在院时每旬恩出御府图轴两匣命中贵押送院以示学人仍责军令状以防遗坠渍污故一时作者咸竭尽精力以副上意其后寳箓宫成绘事皆出画院上时时临幸少不如意即加墁垩别令命思虽训督如此而众史以人品之限所作多泥绳墨未脱卑凡殊乖圣王教育之意也
　　宋道君鸂图卷【绢本着色】
　　御笔【书图前下有天下一人押】
　　鸂滩头狎浪随君王缣墨惯娯嬉凄凉晚歳鸳鸯泺漠雁沙鸿未必知前集贤待制冯子振奉皇姊大长公主命题
　　宣和双鹊图【纸本水墨】
　　外録
　　瑚网云宋帝水墨双鹊栖山查枝上极生动之趣余向见项又新家后归呉友叔符举以易无尘墨余因得之竟为竹懒翁所有乃宣和初何文缜为中书舎人帝以御画双鹊赐之苍时为校书郎赋诗二章曰君王妙画出神机弱羽争巢并占时想见春风鳷鹊观一双飞上万年枝又舎人簪笔上蓬山辇路春风从驾还天上飞来两乌鹊为传喜色到人间
　　宣和双蟹图卷【绢本浅色】
　　讲余几暇諌书空艮岳江湖入眼中郭索能令天一笑画图何必面春风己未前史臣刘辰翁游罢神霄乐意浓香飘小殿菊花风挥毫想见留情处只恐双螯画未工武林瞿佑
　　道君善画花鸟尤善昆虫此图冩蟹腹背两面飘逸若神固不徒形肖已也刘须翁题亦佳卷内装池尚是宋手曽入晋藩邸印识可验足珍已项笃夀识
　　外録
　　瑚网云画绢素上浅色水草小横卷首押字用御书瓢印钤缝政和御玺前有晋国奎章朱文大方印后有晋府图书朱文大印为吾禾项宪副少溪所藏后归其侄孙公定丙寅秋曾留余处时与公定把盏持螯余因谈徽宗即南唐李煜神祖幸秘书省阅江南李主图见其人物俨雅再三叹讶继而端邸生所以文采风流过李主十倍及北狩【阙】　用江南后主见艺祖时典故坐中沈姬怃然曰两主有如此才而不能横行海内反不若无肠公子矣遂引满大嚼
　　宋道君瑶池马图
　　黄之池其马歕沙黄之泽其马歕玉龙种之与世马不同如此仰惟陛下托于笔墨记其骨相具存太之遗种不在探前趹后蹄间三寻此殆得于歴昆仑宴瑶池上之时耶非摹拟展子防曹覇辈以见巧也臣逌幸得识之敢不谨书
　　外録
　　萤窻丛谈云徽宗政和中建设画学用太学法补试四方画士以古人诗句命题不知抡选几许人也尝试竹鎻桥边卖酒家人皆从色相形容无不向酒家上着工夫惟一善画但于桥头竹外挂一酒帘书酒字而已便见得酒家在竹内也又试踏花归去马蹄香何以见得亲切有一名画但扫数蝴蝶逐马后而已便表得马蹄香出也果皆中魁选夫以画学之取人取其意思超防者为上亦犹科举之取士取其文才角出者为优二者之试虽下笔有所不同而于得失之际只较智与不智而已
　　徽宗自画梦游化城图
　　外録
　　画鉴云徽宗自画梦游化城图人物如半小指累数千人城郭宫室麾幢鼔乐仙嫔眞宰云霞树石禽畜龙马凡天地间所有之物色色俱备为工甚至观之令人起神游八极之想不复知有人间世奇物也今在嘉兴陈氏
　　徽庙荷鹭惊鱼图
　　外録
　　书画舫云徽庙荷鹭惊鱼图有邓杞防全仿江南落墨冩生遗法其百合竒石图尤妙乃宣和年间紫宸殿御笔卷后有倪瓒张绅等跋右图运笔竒伟设色如生眞异制也
　　宋道君百合图【粉纸本髙一尺阔三尺七寸】
　　升平丰歳卖珠楼日月晶明雨露柔紫殿洒金横轴在宣和天子极风流
　　绛蜡青烟素识名保和祈殿燕臣京枝枝浓緑春风面故与羣公象太平宋渤
　　宣和衰政自崇寜沈陆神州已兆形地下若逢渠艺祖为言臣技进丹青
　　五国城邻海一涯讴歌狱讼隔中华当时携得金牋在好冩春风野草花姚队
　　上林华鸟日相催宫使新百合开二十四番春信晚不知风自楝花来齐郡张绅
　　湘妃竹下泪斑斑此日重瞳去不还百合幽禽苔石畔春光不似纥干山倪瓉
　　百合花残六合尘汴京啼鸟怨无人不知风雪龙沙地还有图中此様春渤海髙啓
　　天开艮岳故饶春花鸟多情识道君偶为美名图百合不知南北已分稽岳王彞
　　宋徽庙御笔十八学士图并题长卷【绢本长一丈七尺余高八寸八分着色卷中有亭翼然池桥阑槛前后错列学士十八分布其间有对谈者有观书者有作字者有欠伸者有坐者有闲歩者有解帯者有张筵饮酒者有醉扶者有作乐者衣裳冠舄种各不同并具洒洒生动之致执事傔从实繁有徒其花树有荷有蓼有竹有栁有桐桂之属其器具有屏有帘有牀有防有席有丝管之属飞走者冇马有驘有犬有鹤有鳬有雁有鹰刻画物色各致精妍真上上神品】
　　唐十八学士图【徽庙御题鵞溪黄绢隔水上】
　　有唐至治咏康哉辟舘登筵经济才廱泮育贤今日盛彚征无复隠蒿莱【行楷书本身绢尾】御笔
　　唐十八学士
