<!-- { "loadSidebar": true } -->
　　虚飘飘花飞不到地虹起漫成桥入梦云千叠游空丝万条蜃楼百尺横沧海鴈字一行书绛霄虚飘飘比人身世犹坚牢
　　虚飘飘风寒吹细浪春水暖氷桥势缓霜垂霰声干叶下条雨中沤随流水风里防云横碧霄虚飘飘比时富贵犹坚牢　东坡居士
　　虚飘飘飞絮风中卷游丝空外遥浮云欲归岫别叶下辞条残雪舞空风渐暖碧烟凝树日将高虚飘飘比浮名利犹坚牢
　　虚飘飘庄周梦里蝶苏武节中旄五色庆云现百匝月华交宫中野马隙驹过海上楼台蜃气消虚飘飘比浮名利犹坚牢　文嘉和【又见衡山笔】
　　外录
　　瑚网云此玉幼时所录致失题跋不免遗珠之叹
　　苏玉局养老篇卷
　　软蒸饭烂煮肉温美汤厚氊褥少饮酒惺惺宿缓缓行双拳曲虚其心实其腹丧其耳忘其目久久行金丹熟坡翁此卷笔意似徐季海尤觉天真烂漫也癸丑中同王学耕观于徐良夫之耕渔轩倪瓒
　　苏端明书天庆观乳泉赋并柬
　　乳泉赋【原文不録】
　　【欵书】庚辰嵗七月十二日书
　　轼数日病痢不果往谒想起居佳胜饯行诗辄跋尾匹纸亦作数百字余皆驰纳不一一轼再拜晦夫推官阁下七月十三日　乳泉赋切勿示人切切恳恳
　　赵京兆所藏此轴奇伟特甚以嵗月騐之盖苏公元符北归所书也时方厄于章蔡之余而人之贵重如此岂待百年而后定耶若夫笔老墨秀挟海上风涛之气以平生所见论之当为海内苏书第一绍定癸巳嵗九月七日陵阳李心传谨书天一生兮上浮羽人竢兮丹丘遡儋耳兮东注夹昆仑兮倒流嘉熙三年四月旦王遂题
　　尤焴刘厚南蔡抗林希逸王璞赵时焕高斯得徐霖同观于道山堂淳祐丙午季夏望日
　　此卷旧藏霅川向泽民家泽民以遗施武子甲戌嵗同醉白记归三桂晦夫姓欧阳梅圣俞尝有诗赠之作八分体东坡跋数语于后今亦藏向氏云端平丙申暮春朔锡麓尤煓
　　苏公早闻道文章乃其戏乳泉出重海作赋聊记异玉池咽中夜挈瓶非小智气者水之生此语可深味淳祐甲辰孟夏朔岘山王亚夫书于西湖孤山之阳
　　坡翁谪海上人传已仙去道逢章子厚遄复返尘路至言想世惊犹閟乳泉赋遥怜嵩山丘千古不可驻是日僊居陈仁玉同书后
　　万籁既寂一气孔神吸彼沆瀣沃此肺膺至阳之精天一所生钦哉此词展也大成煓
　　乳泉赋不待多赞特恨此轴尚有余纸安得起坡翁书满卷后耶天台谢奕修书于西湖淳祐甲辰首夏望后二日
　　腥波暗天浊浪翻日蛟蜃鼋鼍之所出没有屹其岛清泉中发静涵太虚寒浸孤月汲之无穷元气所泄古今正理不可泯灭抑斯泉也为斯人设会稽孙子秀书
　　苏长公以绍圣四年丁丑二月责授琼州别驾安置儋州六月渡海七月十三日至儋侨寓城南邻于天庆观观有乳泉故公为援笔赋此元符三年庚辰公居儋已四年防正月祐陵登极大赦天下五月移公廉州六月还琼复渡海至廉七月又以皇长子生国有大庆迁舒州团练副使重移永州八月终方自廉治行赋后题云庚辰七月十三日书则正在廉时也十一月行至英州又复朝奉郎提举成都府玉局观任便而居公遂度岭南还明年为建中靖国元年辛巳五月至毘陵六月因疾告老以本官致仕十月廿八日遂薨公之书是赋年已六十有五距其薨仅隔一嵗实为晩年之笔李侍郎微之谓其笔老墨秀挟海上风涛之气当为海内苏书第一诚知言也哉濂尝见漳水郦元舆跋公睂子石砚头四十五字防简谓日百阅而弗之厌使其见此吾知其日百拜而不止也然公之薨未防辞翰皆为世大禁而狗鼠之徒如霍汉英辈犹鸣吠不已磨刬焚燬无所不用其极而斯卷无纤毫不完岂公妙墨所在诚有鬼物呵防之耶金华宋濂谨书
　　苏文忠公与韩舍人勤禅师二帖【原文不录】
　　右苏长公二帖其一与韩舍人议论切当合乎经传笔势翩翩若行云流水畧不介意千载之下想见其风采使人起敬起慕其一与勤禅师虽病中信笔而书亦不易得子固题道场二诗附于后诗律字体别有一种风韵亦自可观颙上人持以见示俾题于左方展读数四勉书以归之时永乐七年己丑秋姑苏释得完识【子固二诗已见本帖不录】
　　外录
　　瑚网云崇祯甲戌秋杪王越石持此帖并东方朔像赞洛神赋二帖观于细种诸名菊间
　　东坡病眼帖
　　轼春时病眼不能开睂黄梦轩旧事露足下想已知之葛明塘添情告府昨求于仆此事不知钱君锡肯为一解不若果庶不难耳日来园中桃李顔色无尘同辈应移坐雪堂前可作一絶强支嵗月何如仆夜梦中有一杭人多惠龙团防斛尽皆一时饮之请解意何也昨周澹闲见访送二水底余遂书落花诗二首暂酬轼上得之三月十六日
　　昔山谷老人云蜀人极不能书而东坡独以翰墨妙天下观其字画已无尘埃气盖其天资所发此岂与今世翰墨争衡哉如是翁周景逺书
　　苏长公居黄州自号东坡居士在城南筑一白雪堂四百三十步前有桃李林泉后有菓菜堂大冶长老往还惟徐得之陈季常张懐民参寥子干明寺中庵可为莫逆余者皆先辈也此札在黄州与徐得之者公为人风流畅日以诗酒骋雄所谓强支嵗月者是也又梦中杭人多惠龙团尽食复守杭龙团作记盖其验云甲辰二月既望梁山高殿识
　　东坡先生在当时诸公间第一品人也余每于人家见尺牍片纸未尝不爱赏得其遗迹犹可想其风度况笔精墨妙耶紫芝生俞和
　　东坡近人帖
　　轼啓近人回奉状必达比日履兹春岂弟之化想已信服吏民坐歗之乐岂有涯哉无缘陪接但深驰仰尚冀若时保练少慰区区不宣轼再拜质翁朝散使君老兄阁下正月廿四日
　　苏子瞻书离骚九辩卷【原文不录】
　　东坡先生中年爱用宣城诸葛丰鸡毛笔故字画稍加肥壮晩嵗自儋州回挟大海风涛之气作字如古槎怪石如怒龙喷浪奇鬼搏人书家不可及也郭畀拜观于灵济寺
　　山谷云坡书中年圆劲而有韵大似徐会稽至于老大精神可与顔鲁公杨少师方驾观此帖者当有味其言云泰定丁卯端阳日高邮龚璛子敬甫书于甫里书堂之西序
　　右坡翁所书九辨观其字画精致纸墨若新真奇宝也余虽鄙野所见不多亦尝见数十帖皆庄重有余而逸韵或减此册可谓兼得之矣况已有胜国二名公品题于前盖二公以书名家其言足信余复赘此不过识吾所见之嵗月而已嘉靖壬寅重阳后道复书于娄江道中
　　自悲哉秋之为气也萧瑟兮起止凭郁郁其何极凡五篇字大于折二钱纸墨精神详二跋语子京
　　外录
　　书画舫云东坡行书九辨帖笔意妙絶而无款识岂遭元祐党人之祸当时收藏者削去之耶然书法古雅字字皆有题名在内政不须耳其后跋语三章皆出名手录之以为闲中胜览
　　坡翁书离骚九歌卷【原文不录】
　　东坡先生书楚词乃黄州时书世人多购晩年书先生晩年字画老劲雄放元丰中作字华丽工妙后生不见前作往往便谓本先生昔与犹子书论作文教其师法应制时文章且曰至于书字亦然也松年自蚤嵗尊慕先生家藏先生之文甚富近年购先生之书尤多独此乃先生旧所书耳信可宝也宣和四年二月初八日刘沔书
　　先生每论楚辞下风雅一等至鲜于子骏所作且叹称之况九歌九辨乎笔墨之咏歌之尚何疑晋国张珗
　　渊于书不识真独识此书为先生真迹三叹三叹
　　倪尝借观于永康得助堂二月中澣日倪书右九歌与前九辨盖先生一时书也迭宕超轶殆若神骏翩翩不可控御惜亡去大司命东君河伯国殇礼魂等五章字大于钱纸墨如新何缘遗逸不害为墨宝也元汴
　　外录
　　书画舫云檇李项氏藏苏长公行书九歌一卷止录文选中所载六章盖宋人无不精熟文选者末题元祐三年八月廿九日录轼笔意清峭纸墨如新希世之宝也
　　东坡先生书陶靖节饮酒诗卷【大楷书原文不录】
　　【款书】绍圣乙亥中元日书渊明饮酒诗一首
　　右坡翁大字书渊明饮酒诗一卷乃过海后北归时所作已骎骎絶笔矣曩昔醉翁亭记等书皆当退舍第黄牝牡能令凡目生华愿武卿珍藏什袭以俟九方臯勿轻出以贻俗子嗤也绍熙改元良月上澣尹猷识
　　苏文忠公书唐方干诗卷【小真行书内涵碧亭诗题下小字公自注】东溪别业寄段郎中
　　前山含逺翠罗列在窓中尽日人不到一尊谁与同凉随莲叶雨暑避栁条风岂分长岑寂明时有至公
　　寄李频
　　众木又揺落望君还不还轩车在何处雨雪满前山思苦文星动乡遥钓渚闲明年见名姓唯我独何顔
　　懐州客舍
　　误饮覃懐酒谁知滞去程朝昏太行色坐卧沁河声白道穿秦甸严鼙似戍城隣鸡莫相促游子自晨征
　　中路寄喻鳬
　　求名如未遂白首亦难归送我尊前酒典君身上衣寒芜随楚尽【一作阔】落叶渡淮稀莫笑干时晩前心岂便非
　　送赵明夫还北
　　故国路不住【国一作林】剑鹤在扁舟尽室无余俸还家得白头钟催吴岫晓【一作晩】月送【一作照】渭河流曽是栖安邑恩期异日酬
　　过朱协律故山
　　地下无余恨人间得盛名残篇续大雅稚子托诸生度日山空暮缘溪鹤自鸣难收故交意寒笛一声声
　　途中寄刘沆
　　登车误相逺谈笑与何因路入潇湘树书随巴蜀人敛衣寒犯雪倾箧病看春莫负髫年志清朝作献臣
　　送班主簿入谒荆南韦常侍
　　束书成逺去还计莫经春倒箧惟求醉登船自笑贫波移彭蠡月树没汉陵人试吏曽趋府旌幢自可亲
　　夏日登灵隠寺后峰
　　絶顶无烦暑登临三伏中深萝难透日乔木更含风山叠云霞际川倾世界东那知兹夕兴不与古人同
　　听新蝉寄张昼
　　细声频防续审听亦难分彷佛应移处从容却不闻兰栖朝咽露树隠暝吟云莫遣乡愁起吾懐只似君
　　送喻垣之下第还江东
　　文战偶未胜无令移壮心风尘辞帝里舟楫到家林过楚寒方尽浮淮月正沈持杯语来日不听洞庭砧
　　送姚舒下第还蜀
　　蜀路何迢递怜君独去游风烟连北塞山水似【一作胜】东瓯九折盘荒坂重江逺汉州临卭一壶酒能遣【一作浣】长卿愁
　　旅次钱塘
　　此地似乡国堪为朝夕吟云藏吴相庙树引越山禽潮落海人散钟迟秋寺深我来无旧识谁见寂寥心
　　别喻鳬
　　知心似古人嵗久分弥亲离别波涛阔留连槐栁新蟇陵寒贳酒渔浦夜垂纶自此星居后音书岂厌频
　　送相里烛
　　相逢未作期相送定何之不得长年少那堪逺别离泛湖乗月蚤踏雪过山迟水望多时立翻如在梦思
　　君不来
　　闲花未零落心绪已纷纷久客无人见新禽何处闻舟随一水逺路出万山分夜月生愁望孤光必照君将谒商州吕郎中出楚中留献章中丞
　　江流盘复直浮棹出家林商洛路犹逺山阳春已深青云应可望白发未相侵才小知难荐终劳许郭心
　　金州客舍
　　逺泊羣峰暮萧条未掩关江流嶓冢雨路入汉家山落叶敧眠后孤砧倚望间此情偏耐醉难遣酒罍闲
　　途中逢孙辂因得李频消息
　　灞上寒仍在柔条亦自新山河虽渡腊雨雪未知春正忆同袍者堪逢共国人衔杯益无语与尔转相亲
　　送从兄郜
　　道路本无限又应何处逢流年莫虚掷华发不相容野渡波摇月空城雨翳钟此心随去马迢递过千峰
　　送许浑
