<!-- { "loadSidebar": true } -->
　　米元章品题诸家山水得其妙处意谓皆未离笔墨畦迳晚乃出新意写林峦间烟云雾雨隂晴之变以为横披元晖盖传家法也温革叔皮父此轴纸墨俱不甚精而造微入妙乃尔使得妙【一作好】墨佳楮固当益竒善御者羊肠九折亦中鸾和之音端非虚语绍兴丙子春仲三山林仰书东坡云论畵以形似见与儿童隣观元晖此轴则此已【一作可以】参公活句之妙处和父
　　予理圃于番城之西所谓蠙洲者江山横前烟云吐吞晴隂朝暮千变万态有口不能説也谁能起懒拙老人于九原为我写貎耶淳熈六年四月七日野处洪迈景卢书
　　建阳崇安之间有大山横出峰峦特秀余尝结茆其颠小平处每当晴昼白云坌入牕牖间辄咫尺不可辨尝题小诗云闲云无四时散漫此山谷幸乏霖雨姿何妨媚幽独下山累月每窃讽此诗未尝不怅然自失今观米公所为左侯戯作横卷隠隠旧题诗处似已在第三四峰间也又得并览诸名胜旧题想像其人益深叹息淳熈己亥中夏廿九日新安朱熹仲晦父书于江东道院
　　万里江天杳霭一村烟树微茫只欠孤篷听雨恍如身在潇湘
　　淡淡晓山横雾茫茫逺水平沙安得緑蓑青笠往来泛宅浮家　淳熈辛丑中春十八日【一作仲夏十六日】梁谿尤袤观于秋浦
　　余读贾谊度湘水赋其言造托湘流之意悲矣恨未身到也今观米公横卷而吊原思贾使人兴怀愧无健笔以赋之淳熈辛丑三月上巳日建袁说友起岩甫书于池阳清静寮【隷书】
　　雨山晴山畵者易状唯晴欲雨雨欲霁宿雾晓烟既泮复合景物昩昩时一出没于有无间难状也此非墨妙天下意超物表者断不能到故侍郎米公或得之必寳玩珍爱靳不与人与人而又戒其勿它与也淳熈辛丑秋八月吉籛后人闻诗子言书
　　淳熈丁未旻天季月重阳前一日洙泗时佐季雄获观于蕲春郡斋【古】
　　齐郡张绅观于陈氏春草堂
　　潇湘图考
　　故宋兵部侍郎襄阳米公友仁元晖所畵潇湘图一巻其自题识凡两见南渡后诸名胜防语凡若干人而文公朱夫子手泽又先后出也此图之末自署曰元晖戯作且有印文曰元晖其上一字与其父礼部公之字皆从此者盖豫章黄太史尝得此古玉印因命为侍郎字而以授之且作二絶句赠礼部以述此意今见山谷集中图末有别纸侍郎前题自谓夜雨初霁晓烟既泮其状类此盖戯为潇湘写变化神竒之妙而不言其题为何名或曰是即所谓楚山清晓图者然卷内韩懋遵云元晖楚山清晓图恨未见今观此纸亦楚山图中之一则自别有楚山清晓图矣而洪文惠直书此卷曰米西清所作潇湘图则此固自为潇湘图也又侍郎自谓京口翟伯夀昨豪夺余自秘着色袖卷盟于天而后不复力取归者别巻也又自谓昨与吴傅朋蜀冷金笺作一幅比与达功遇知亦为伯夀夺去者又别卷也后题自谓用陶隠居韵作白云诗其一与翟伯夀横披书其上者又别卷也前题不知年后题绍兴辛酉过嘉禾再观则绍兴十一年赴召为兵部侍郎至十五年以敷文阁待制提举神祐观奉朝请盖髙宗好米礼部书而侍郎得其家法故眷遇之厚如此伯夀名耆年参政汝文之子而邢恕外孙也此其人姓字在前后题屡见葢知畵者哉傅朋名说其外大父王逢原逢原妻吴氏王荆公妻之女弟也逢原早死吴不嫁有遗腹女嫁吴思礼而生説即傅朋也以书名当世而元晖乃以古书法作畵傅朋固知之矣然此卷不言为何人作乃曰比与达功相遇诸防语多言达功至朱夫子烛云米公所为左侯戯作横卷则其人盖姓左氏而字达功也卷内谢伯思云达功下第后元晖作招隠图洪文惠亦云忆年十六时识达功后七年得词场名则达功固名进士矣凡诸防语其人大抵皆可攷见
　　闗注字子东防稽人一曰钱唐人尝为太学博士此题绍兴五年则其登进士第时也
　　谢伋字伯思一字景思上蔡人参政克家之子以文名尝为太常少卿
　　钱端礼字处和尝为婺州守此凡三题故其一云书于东阳郡斋其一特书绍兴己巳则十九年也洪适字景伯鄱阳人忠宣公皓之长子乾道元年为左仆射諡文惠两题皆在绍兴十七年三月其一作十五年盖七字已损或妄填写作五字耳是时通判台州至十一月以言者罢去
　　曾惇字谹父南丰人右仆射布之孙也两题皆绍兴丁卯则十七年惇之台州与洪文惠不相能而文惠罢去时也惇尝上诗秦桧称为圣相故有台州之命
　　朱敦儒字希真洛阳人以诗名此绍兴乙丑则十五年也尝仕为舘职矣既告老去至二十五年秦桧孙埙欲学诗因荐以为鸿胪少卿
　　曹筠姑熟人绍兴廿五年殿中侍御史汤举言筠因桧荐为台臣凡有所陈尽出于桧诏夺职罢祠此题绍兴庚午则二十年也
　　洪迈字景卢文惠弟也以博学宏辞赐第仕至翰林学士諡文敏两题皆淳熈六年己亥是时闲居鄱城其一自署其姓名上曰野处者孝宗御书以赐者也
　　尤袤字延之无锡人尝侍光宗春坊官至礼部尚书諡文简此凡两题皆淳熈辛丑二月时通判池州故其一观于秋浦辛丑八年也
　　袁説友字起岩建安人嘉泰三年由同知枢宻为参知政事凡两题其一书尤文简辛丑题后云书于池阳郡斋其一云淳熈辛丑书于池阳清静寮则自平江守赴召后为池守时也
　　钱闻诗字子言此不书姓字但云籛后人者固钱氏也成都人尝知南康军与朱夫子交此两题皆在淳熈辛丑是嵗三月朱夫子自南康东归而此题在八月则子言已上任矣卷内钱端礼亦或书籛后人者子言弟也
　　时佐者字季雄鲁人尝为蕲州守此淳熈丁未书于蕲春郡斋则十四年也
　　又有韩浒者字懋遵防稽人林仰者三山人其字未闻温革【一作萃】者字叔皮不知何郡人云
　　惟朱夫子手泽杰然特出为百世所尊仰前题但云淳熈己亥中夏廿八日新安朱熹观于江东道院后题则自述其建安结茆处云山之胜因记其旧题云闲云无四时散漫此山谷幸乏霖雨姿何妨媚幽独且言今见此卷隠隠旧题诗处似已在第三四峯间其末所书年月姓名及所在书处皆与前题同但此为廿九日而姓名下有仲晦父三字以云谷记考之则其地葢即云谷而结茆处即晦庵也己亥为淳熈六年自去嵗差知南康军辞不允是嵗三月到任此题皆在五月乃到任后其曰书子江东道院者姑熟有郡斋曰江东道院而此自在南康也
　　盖尝歴观卷内年月绍兴五年者赵忠简张忠献并相方欲恢复中原而岳武穆建功时也十一年者秦桧主和议搆害【一本有岳字】武穆时也自是十数年间皆秦桧用事而国势止于东南矣淳熈以来则在汤思退和议既成之后于是东南势定而不复有志于中原矣又厯观卷内人姓名曾惇曹筠皆谄事秦桧者固不足道而朱希真亦不免为桧所起洪氏兄弟虽皆一时重望而亦尝为汤思退门客不免沮张忠献配享髙庙之议若袁説友之参大政乃在韩侂胄禁伪学之日则其【已下阙文】此考为王彝宗常先生叙列先生居昆山又徙嘉定少贫读书天台山中目杨銕崖为文妖后与髙太史启同坐魏观事卒时称其为文精严缜宻于此攷见之矣惜乎失去后一纸不害其为阙文也【阙款】
　　小米潇湘图卷再题自称珍仆从少时稍知慕为杭张氏所蓄髙价而锢吝人罕获见后逰杭两度仲孚亦辱往来但启齿借阅便唯唯而终弗果今七十五年矣意余生与此图断为欠缘亦叹仲孚忍为拂人意事兹廷贵忽尔携至犹景星鳯皇为之熏沐者再得一快覩忽然三湘九疑弥漫尺楮如朱夫子之题象内见畵钱子言畵表求象斯图之妙尽括于二作矣又有王宗常先生一一论疏诸名胜出处之迹无余辞诚为翰墨之寳设使着色袖卷楚山清晓冷金蜀牋等笔尚在恐亦无此烂熳之题信乎仲孚之知重亦可谓之不俗矣后学沈周
　　海岳后人烟峦晓景图
　　昔兄尝赴吴江宰同寮语曰陈叔达善作烟峦云岩之意吾子友仁亦能夺其善昨晚出局过伯新家出近景烟云之状友仁得其意耳襄阳老人米元章题
　　襄阳米友仁作畵但畵意须臾笔研间淋漓走元气雷门唐珙温如父题
　　不见庐山五老峰九江秀色绕云松微茫欲识图中意叠巘层峦翠万重防稽夏泰亨
　　昔米芾尝谒见宋帝于宣和殿帝乃从容顾芾问曰闻卿子复工画然乎否乎芾适置米友仁所笔楚山清晓图在怀袖间因即出以献御览则称善今元章墨帖谓吴江宰同寮语陈叔达善作烟峦云岩吾子友仁亦能夺其善駉遂知元章沈痼于誉儿癖矣至正十五年青龙乙未八月十又二日东原申屠駉敬书子越州寓邸之戒得斋
　　昔时米南宫父子同畵癖油然烟雨态千里入盈尺近代宋尚书笔意妙欲逼置之几格间新旧莫辨识应是前后身神防造化迹鸿蒙迷日月澒洞飞霹雳苍崖晦中断天阙杳髙隔洪澜涨无际龙虎移窟宅农夫恐昏垫樵牧絶行迹破屋两三家揺撼已倾侧得非杜少陵无乃陶彭泽檐茅委泥泞篱菊没狼藉空江无舟檝汗漫安所适披图瞻青防惆怅坐终夕伯温【刘诚意基也诗内髙尚书作宋未详】
　　一曲溪山类辋川何人笔意澹风烟月明镜水秋无影照见长虹贯客船浚仪赵友蔺书于防稽山隂之兰亭
　　江上乱峰生暮烟隔江遥望水云连西风战舰今无数不见米家书畵船钱用壬
　　二王书法翰林所宗米友仁畵见称于南宫老子皆得夫家传之妙者也南宫书不下二王米家书畵此卷兼有之具眼者当知所寳矣严陵汪汝懋过云含雨湿层峦江树和烟晓色寒何似清秋凌絶顶山青云白望长安
　　米家父子擅名流一纸千金未足酬本与苏黄为后进岂知章蔡是同逰京兆宇文公谅
　　米元晖云山图卷【水墨】
　　前山既层叠后山复嶻嶭髙低逺近分好景参差树林樾见深檝【上文疑有阙】若人隠者徒遁世逺车辙或耕谷口云或钓溪头月了知造物长虚幻弹指生成随起灭元晖自是三昧手吮墨金壶足怡悦公去人间防百载遗迹犹存世竒絶玉函锦囊出斯图顿使山林清兴发匡庐武夷彷佛似妙趣经营在毫末东南山水我粗览过眼烟云慨丘垤何当一上最髙顶笑御冷风碧瑶阙素心道人倪瓒曾览
　　海岳山川秀不羣乾坤变态防氤氲向来家寓石门近日日轩窓见白云沂阳董复
　　首楞严经云不知色身外泊山河虚空大地咸是妙明心中之物由是则知畵工以毫端三昩写出自己江山耳不然何曲尽其妙也耶观此图者当作如是观可也玉芝岩老人题
　　米元晖自称有设色袖珍卷为生平第一当时已为翟伯夀所豪夺此卷在水墨逰戱中深入北苑三昩可称神品矣董其昌题
　　米元晖云山图为佑之防短卷
　　所至之地为人迫作片幅莫知其防千万亿在诸好事家矣此幅为佑之何处得出示索防元晖
　　芳草孤舟渡幽居一径通江湖春雨外墟里暮烟中机息鸥先下花飞水自东临流无限意畵史若为工巴陵邓文原
　　米元晖自言所至为人墨戱防千万亿今世寥寥如星鳯余所蔵潇湘白云差为烂熳沈启南借观七十五年不可得晚而见之自叹无益畵道如晚进然其重如此因观此图及之董其昌
　　米西清云山墨戱小卷
　　余墨戱气韵颇不凡他日未易量也元晖书
　　兰隠　至乐轩畵卷　妙品第一　刘珍　庭玉
　　外録
　　瑚网云宋裱畵在澄心堂纸上长丈余云山细润逈出诸卷卷首一圆印朱文芝山二字周敏仲从新安汪景纯家得之崇祯丙子四月望后二日观于舟次
