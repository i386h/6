<!-- { "loadSidebar": true } -->
　　辱问知所苦已减退深慰也承廿七日发时热如此疾未全瘳冐犯而行得否善自度之如料气力未禁何如改告别作逗留愿审已而动勿使道路重复转更栖皇藻那日送欧阳四至横灞归来便属马脊破烂溃特甚不堪乗骑数日来都不出入虽不得数承问疾常令问中和知减损将谓程寛且将息不知发日顿近明后间假得鞍乗当奉诣未际预悬离别之悢悢也拙序不足奉扬盛美过言见谢无乃外欤崔郑欧阳诗付往章八元陈羽各有一篇未能取得续附也诸公处申意防当与逹即兾展奉无复寒暄不宣藻拜手廿三日郭郎少公执事　先所仗冩文卷闲垂捡出续令往取谨问唐林藻书世不多见今观此帖意韵近古字字圆熟甚可崇尚当寳惜之勿忽延祐丁巳闰正月八日员峤真逸河东李倜敬题
　　唐林藻深慰帖曾入宣和御府今书谱中止存此帖予获收之爱其不经意中天真烂然诚可法也畴斋张仲寿题于有何不可之室时延祐戊午九月望日
　　古人能书皆善用笔故举措即有一种风致此卷世不多见识者宜寳之也黄中敬观
　　林藻书迹世所罕见此帖遒劲浓纎间杂参错如冠冕佩玉之士慷慨论议于庙廊之上壁立万仭而以慈祥恺悌发之唐人中丁丁者也杂之魏晋书中未易优劣严陵邵亨贞识
　　宣和所藏唐林藻深慰帖即此卷也靖康之难幸脱【阙】　之【阙】而归绍兴秘府祐陵谓其书婉约豊妍得智永笔法当时博采止得此帖况后世乎彦亷当慎寳诸汝阳袁华识
　　唐自太宗置文舘为教飬之地故一时习书者随所见闻能造其妙林藻葢得智永之法而精者也此卷不经意书而婉约豊媚纎悉具备孙过庭云书时有乖有合此葢得其时之合也宜寳藏之勾呉张适识
　　右林藻深慰帖藻字纬干莆田人父披为饶阳郡守有子九人世所称九牧林氏者也藻贞元七年进士尝试珠还合浦赋人谓之神助官至岭南节度副使有书名而传世甚尠宋宣和书谱所载惟此而已今唐帖如欧虞顔栁世所盛传者皆不复多见况其余乎此帖仅一纸歴数十纪而不失可谓难矣匏翁其永寳之李东阳志
　　外録
　　书畵舫云唐林藻书法精熟笔墨妍媚其传世深慰一帖原系宋秘府寳书后有李倜张仲寿袁华邵亨贞张适李东阳文徴明七跋今停云舘中摹刻畧存梗概耳
　　徐　浩
　　徐季海寳林寺诗帖
　　兹山昔飞来逺自琅琊台孤岫形在深泉鳗井开越王屡登陟何相传词才塔庙崇其巅规模称壮哉禅堂清溽润髙阁无恢炱照耀珠吐月铿轰钟隠雷揆余乆缨弁末路遭邅廻一弃沧海曲六年稽岭隈逝川惜东驶驰景怜西穨腰带愁疾减容顔衰悴催頼居兹寺中法士多卢能洗心聼经论礼足蠲凶灾永愿依胜侣清江乗渡杯徐浩
　　臣锴鉴定
　　飞来琅琊峯突兀天光台金鳗龙变化一窍沧溟开万古共登眺作赋皆竒才春宫压赑屭勾践何雄哉混沌忽开辟穷徼连瓯台湖波荡明镜江流极奔雷人生如惊涛百折无一廻月出鲸海东日落崦嵫隈不畏蜀道难但伤岭华頽萋萋原上草苦为霜雪催霛均亦何心纫兰重脩能西山采蕨薇我独罹其灾放浪任天真日饮三百杯五代末徐浩有书名观其寳林寺诗无虚士也惜乎悲嗟无聊感慨功名之流落其亦寡于闻道者矣因走笔用其韵千古一时毋哂由下黄鹤山樵王书祗园不见凡草木只有芭蕉近僧屋南风几番吹雨晴小窓忽分新上緑僧常吟成恨无纸旁叶何妨裁半幅濡毫倚窓挥洒余字借芳华润如玉有时窓前枕书卧梦在白云非在鹿嗟予夙误落尘寰今亦逃禅愿空谷跫然足音僧必喜喜我之来不待速移牀殢坐蕉隂中隔牕呼茶有童仆请我为赋蕉窓吟研池波寒墨花馥我欲假榻此窓下学作禅谈闲秉烛纵遇催诗雨忽来萧瑟还能慰孤独吟成亦书蕉叶上谓吐骊珠三百斛由来善幻在僧家诗里机锋我当触公绶书于寳林寺之南轩成化七年闰九月八日
　　外録
　　珊瑚网云东坡行书学徐季海真书学顔清臣两家书相似徐稍圆耳观寳林墨迹信然时崇祯癸酉春社友项公定出此帖并元人手札一卷欲售留余处月余悢未能摹冩徒入寳山而已
　　徐季海道经上卷
　　道冲而用之或不盈渊兮似万物之宗挫其鋭解其纷和其光同其尘湛兮似或存吾不知谁子象帝之先道常无为而无不为侯王若能守万物将自化化而欲作吾将镇之以无名之朴无名之朴亦将不欲不欲以静天下将自正
　　外録
　　广川书跋云题经楷法最宻始于乐毅论得其结字妙处至形宻势疎字细画短故当在伯仲间然方而有规圆而藏矩未尝刓角耀锋构成觚棱正如大匠抡材斵木就器绳墨既陈潜刄其间求砻削之迹殆不可见况痕瑕节目可得而求之耶季海于此可以忘情笔墨矣顾法度存者世知什一岂论三四哉
　　戏鸿堂帖云徐浩道经上卷黄花素书在无锡华学士家
　　山谷题徐浩碑云唐自欧虞后能备八法者独徐会稽与顔太师耳然会稽多肉太师多骨而此书尤姿媚可爱时人论其书以为如怒猊抉石渴骥奔泉余以为非是
　　呉通微
　　呉学士千文卷【原文不録】
　　外録
　　严氏书畵记云呉通微千字文一卷楮纸上书专拟圣教序干浓毕备古意溢目唐人书世不多见此真可喜者
　　呉学士书隂符经【小楷书】
　　观天之道执天之行尽矣故天有五贼见之者昌五贼在心施行于天宇宙在乎手万化生乎身天性人也人心机也立天之道以定人也天发杀机日月星辰地发杀机龙蛇起陆人发杀机天地反覆天人合发万变定【阙】性有巧拙可以伏藏九窍之邪在乎三要可以动静火生于木祸发必尅奸生于国时动必溃知之脩练谓之圣人天地万物之盗万物人之盗人万物之盗三盗既宜三才既安故曰食其时百骸理动其机万化安人知其神而神不知不神所以神日月有数大小有定圣功生焉申明出焉其盗机也天下莫不见莫能知君子得之固穷小人得之轻命瞽者善聼聋者善视絶利一源用师十倍三反昼夜用师万倍心生于物死于物机在目天之无恩而大恩生迅雷烈风莫不蠢然至乐性余至静则亷天之至私用之至公禽之制在气生者死之根死者生之根恩生于害害生于恩愚人以天地文理圣我以时物文理哲自然之道静故天地万物生天地之道浸故隂阳胜隂阳相推而变化顺矣至静之道律吕所不能契爰有竒器是生万象八卦甲子神机鬼藏隂阳相胜之术昭昭乎进乎象矣
　　外録
　　书畵舫云呉通微小楷隂符经真迹在史氏传是明古故物有黄庭畵像赞遗意
　　沈传师
　　沈子言出塞诗帖
　　积雪隂山马过难残更深夜铁衣寒将军破了【阙】　阵更把兵书仔细防　右御史大夫沈传师书寄太府兄侍书
　　外録
　　书畵舫云前帖原系鲜于伯机故物亦见云烟过眼録中按海岳书评称传师遗迹有龙游虎踞之势尤精题署真实録也
　　杜　牧
　　杜樊川书张好好诗并序【诗内小字自注】
　　牧太和三年佐故吏部沈公江西幕好好年十三始以善歌舞来乐籍中后一嵗公镇宣城时置好好于宣城籍中后二年沈著作述师以双鬟纳之又二嵗余于洛阳东城重覩好好感旧伤怀故题诗赠之
　　君为豫章姝十三才有余翠茁凤生尾丹脸莲含跗髙阁倚天半晴江连碧虚此地试君唱特使华筵铺主公顾四座始讶来踟蹰呉娃起引赞低徊暎长裾双鬟可髙下才过青罗襦盼盼下垂袖一声离凤呼繁弦迸关纽寒管引圆芦众音不能逐袅袅穿云衢主公再三叹谓言天下殊赠之天马锦副以水犀梳龙沙防秋浪明月游东湖自此每相见三日以为疎玉质随月满艶态逐春舒绛唇渐轻巧云歩转虚徐旌斾忽东下笙歌随舳舻霜凋小谢树沙暖句溪蒲身外任尘土罇前且欢娯飃然集仙客【著作任集贤校理】讽赋期相如聘之碧玉佩载以紫云车洞闲水声逺月髙蟾影孤尔来未几嵗散尽髙阳徒洛阳重相见绰绰为当炉怪我苦何事少年生白须朋游今在否落拓更能无门馆恸哭后水云愁景初斜日挂衰栁凉风生座隅洒尽满襟泪短章聊一书末有洒尽满襟泪短章聊一书字漫不可摹樊川此书深得六朝人风韵余所见顔栁以后若温飞卿与牧之亦名家也其昌
　　栁公权
　　栁诚悬书度人经卷【小楷书硬黄笺髙不及八寸长九尺四寸凡六接乌丝防连鱼书共计二百余行前有宣和政和后有大观宣和诸小玺真德秀印记二檇李图印少谿主人桃花邨襄人家兰石主人等印卷中丽字其上从二丙渊字世民字皆讳笔项司马少卿以授仲子希宪内有希宪子长钤印】
　　太上洞元灵寳无量度人上品妙经【原文不録】
　　翰林学士谏议大夫知制诰赐紫金鱼袋栁公权书于上都昭成观永充供奉读诵
　　昭成观内供奉经法大德三洞道士孙文杲校勘观察支使给事郎殿中侍御史内供奉长孙公受界造有唐开成三年嵗在戊午正月十六日记
　　卧云道士来相辞相辞倐忽何所之紫阁当春凝烟霭东风吹折花枝枝药成酒熟有时节寒食恐失松间期防鸿复见伤弓翼髙飞展转心无疑满泻数杯酒狂吟几首诗留不住去不悲醯鸡蜉蝣安得知大顺元年二月十九日华山道士鱼又题
　　右军曾写换鹅经珠黍仙书骨气清防到栁公心正处千年笔谏尚驰名赵岩
　　硬黄小字临黄庭曩曾见之独小字度人经未之见此开成年栁诚悬得意细楷也有宣和题标可证时一展诵便到黍珠郁罗萧台又何必大清顶之表前集贤侍制冯子振奉皇姊大长公主命题
　　正书之擅名者自魏钟繇而至于宋得四十四人而唐栁诚悬实铮铮乎其间则夫墨妙笔精有不待赞矣其入宋袐府凡六帖而书度人经者二此卷特其一尔是经乃晋宋人伪作至诚悬时相传稍久故信而书之近代紫阳方回则谓五季蜀王建时道士王乔始造且确然弗自疑不几甚可笑欤使回见诚悬书此吾知其颡有泚矣洪武九年六月十五日翰林学士承旨金华宋濓谨记深顿首顿首辱不鄙弃驰示栁诚悬真迹希世之寳也前题后跋皆佳我师尊笃好致此异品掩照一拂过目已若刮金箆何当得把玩累日也大寳不敢乆留窃恐穿壁飞去幸检入合璧事类容别作报草草上记少宰相公蒲汀老师函丈门生陆深百拜
　　外録
　　书畵舫云栁诚悬小楷度人经真迹行笔秀润精劲无双后有华山道士鱼又跋大观宣和小玺赵岩冯子振宋濓题识旧藏项司马少溪家以授仲子希宪其跋尾详载陈仲醇妮古録中
　　栁谏议兰亭诗卷【行书緑绢本原诗不録】
　　邢天宠借览
　　祥符八年乙夘嵗季夏月十日杨希甫
　　嘉祐四年嵗次己亥夏六月癸亥朔初五日丁夘防过时在蔡州淮安门里街北监酒使臣廨署内寄寓虢郡日益习之谨志
　　蒲阳蔡襄题
　　晋人宗尚逺言皆旷淡唐室书法未坠笔力遒逸咸可观焉宣和甲辰季秋六日平舆邑丞雒阳李处益
　　缑岭孙大年三槐王易政和四年七月二十八日同观
