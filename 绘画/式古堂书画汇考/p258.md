<!-- { "loadSidebar": true } -->
　　仆平生笃好文笔所至即求披玩所见不啻数百卷真者仅十余耳其真伪可望而知之文蘓同时徳业相望墨竹之法亲授彭城故湖州之作多雪堂所题若必东坡题识而定真伪则胶柱鼔瑟之论也此卷文画蘓题俱成全美余旧尝见之每徃来胸中未忘今复于益清亭中披阅令人不忍释手故为之识同观者倪元镇至正二年七月十九日丹丘柯九思书
　　至正六年十二月廿日观于益清亭赵雍
　　东坡之文如长江大河与可之竹若飞龙舞凤观此卷可谓一举两得矣三宝柱题
　　清贫太守石室翁渭川千畮藏胸中理闲防笔盘薄臝走鹘落无留踪雨梢晴叶各殊态挥洒位置分纎秾钟峰隠居拨镫法气韵生动将无同墨君一派来自东韈材当萃彭城公平生知己最亲厚走书调笑言舂容陈州官舎示长舌翛然化去当元丰呜呼二老不复作空瞻遗墨翔鸾龙汝阳袁华
　　与可竹图
　　【欵书】锦江道人文同为雪岸先生作
　　文湖州盘谷图卷【纸本水墨高八寸长八尺余前有宋人书盘谷序文不録】文湖州以写竹名天下而山水人物世固未之覩甲寅之秋夏叔宜兄弟出其所作盘谷图相示曰此盖湖州得意时笔也予为之把玩不释手盖湖州胸次之高足以冠絶天下翰墨之妙足以追配古人去之四百余年览此一图尚足使人油然感动如李愿初入盘谷韩昌黎与酒作歌时也此图乃袁文清公家旧物鉴定眞迹无疑九灵山人书于嚣嚣亭
　　东坡先生尝言唐无文章惟韩昌黎送李愿归盘谷序一篇而已又称其友文与可之画与诗楚词草书为四絶谓其友云世无知我者惟蘓子瞻一见识吾妙处今观夏叔宜兄弟所藏与可画盘谷图山水人物林木风致洒落笔意高古眞足以追配昌黎文章之妙使当时坡翁见之必加叹赏无疑也然此图既经清容公鉴定而复为夏氏奇玩则后世之坡翁亦岂无人哉慈溪桂同徳防右文与可画盘谷叙图人物山水高古秀润絶类李伯时伯时以山水人物与可以画竹同出一时各以所长著称东坡谓与可画竹前无古人而不言其他画故世未有知其能画山水人物者惟宣和画谱言与可或喜作古槎老枿淡墨一扫虽丹青家极毫楮之妙形容不能及而近时孙大雅记呉仲圭墨竹云仲圭以画掩竹与可以竹掩画其言必有所自然与可画竹之外他画絶不传闻宜兴呉氏有所藏晚霭横看甚妙先友沈周先生尝见之为余言其行笔絶似许道寜按道寜宋初人张士逊诗所为李成谢世范寛死惟有长安许道寜者是也然评者谓道寜之笔颇渉畦径所谓作家画也而与可简易率略高出尘表独优于士气此卷作家士气咸备要非此老不能作也嘉靖甲辰秋八月二日长洲文徴明防
　　石室先生折竹图【小帧】
　　外録
　　书画舫云古今墨竹以石室先生为最而东坡澹游鸥波黄鹤次之石室妙迹稀如星凤仅于先友处获观折竹小帧眞是无上神品其鸥波黄鹤者余家各有一本所谓秀石风篁图纯仿锥画沙作石金错刀作竹逸趣翩翩无愧似舅之目而鸥波小竹石图备极石如飞白木如籀冩竹还从八法求之妙笔力扛鼎尤足为此君传神下视梅花庵主五云阁吏眞培塿耳【墨竹自七子外刘泾张镃李衎田衍郭畀李倜顾安张逊宋克张绅王绂夏防皆能品】
　　又文与可墨竹辞云余防好此墨戯兮冀遇洋州之色丝捧观折竹于先友兮笔法苍然以多姿是宜帖服乎蘓子兮毕世心慕而手追遐稽晚霭横披兮堪与盘谷袖卷相驱驰何如兹图之得所兮曾伴海岳居涟漪恨不据舷请易兮实坐贫窘无高赀援毫写夫仳离兮心忡忡焉久不彞
　　文与可倒垂竹图
　　外録
　　书画舫云洋州绢本倒垂竹巨幅按款作于熙寜二年本身上有子山伯几等三诗神彩焕发足称神品
　　又云与可墨竹妙絶古无其人后惟补之叔雅画梅子固所南兰蕙水仙差堪继响此外如日观葡萄世人以得草书法称之然鄙性絶不喜也
　　郭　熙
　　郭熙春山对酌图
　　何处春山耸翠寒洒然林下见衣冠高情此日难为别且尽壶觞物外欢云隠信笔题
　　二老相忘共一家笑谈酬酢总堪夸独怜云白山深处极目枝头不见花北山钱复
　　云白山青风日柔有人同在此林丘一樽细酌东风里解折山花当酒筹谷西
　　郭河阳夏山行旅图
　　画行旅者四时俱供笔端此其炎景山程耶雄伟清润妙絶如许余每悬斋壁森然若在长林丰草中与策蹇停骖者相周旋焉熙尝言画山水数百里间必有精神聚处乃足画散地不足画也诚然哉玉水子
　　郭熙溪山行旅图
　　外録
　　书画舫云郭熙画法源出李成而能自出新规晚歳尤号超轶其溪山行旅图眞本元初兰坡赵都承故物今在檇李项氏秀劲可爱
　　郭河阳秋晚残霞图
　　外録
　　书画舫云茂实府君収得郭熙秋晚残霞一轴笔法与项氏溪山行旅一类即云烟过眼録中尤氏所藏旧本旋为好事者饼金购去矣
　　郭熙长江万里图
　　外録
　　书画舫云郭熙长江万里图在呉氏笔意清峭名迹也又见一图在李氏亦为宋秘书省故物
　　郭河阳山水
　　郭熙元丰末为显圣寺悟道者作十二幅大屏高二丈余山重水复不以云物映带笔意不乏余尝招子瞻兄弟共观之子由叹息终日以为郭熙因为蘓才翁家摹六幅李成骤雨从此笔力大进观此图乃是老年所作可贵也元符三年九月丁亥观于青神蘓汉侯所山谷题
　　外録
　　艺苑巵言云语曰画石如飞白木如籀又云画竹榦如篆枝如草叶如眞节如郭熙唐棣之树文与可之竹温日观之葡萄皆自草法中得来此画与书通者也至于书体篆如鹄头虎爪倒薤偃波龙凤麟鱼虫云鸟鹊鹄牛鼠猴鸡犬科斗之属法如锥画沙印印泥折钗股屋漏痕高峰坠石百歳枯藤惊蛇入草比拟如龙跳虎卧戱海游天美女仙人霞収月上及览韩退之送高闲上人序李阳氷上李大夫书则书尤与画通者也书画舫云郭熙山水其写草树妙絶千古固宜大名垂宇宙第石脉自成一家非其至者黄子久以画石如云取之溺爱甚矣
　　郭熙秋山平逺图【潞公为防尾】
　　外録
　　东坡集云玉堂昼掩春日闲中有郭熙画春山鸣鸠乳燕初睡起白波青嶂非人间离离短幅开平逺漠漠疎林寄秋晚恰似江南送客时中流回首望云巘伊川佚老鬓如霜卧防秋山思洛阳为君纸尾作行草炯如嵩洛浮秋光我从公游如一日不觉青山映黄髪为画龙门八节滩待向伊川买泉石
　　郭熙长谷盘车图
　　外録
　　书画舫云郭熙长谷盘车图直幅绢本水墨极精或谓李咸熙笔非也
　　郭河阳溪山秋霁图卷【绢本高六寸余长五尺八寸淡设色】
　　右郭熙溪山秋霁图乃眞笔也原有倪云林籖题并柯九思印章今籖题已失而柯印犹存盖倪柯二君所藏也旧在予友杜君处尝求先太史题而未果今二十年矣其子于始持来求防按熙之出稍后于营丘故当时以李成郭熙并称则固已崇重之矣当时山谷诗云玉堂坐对郭熙画发兴已在青林端又云郭熙官画但荒逺短渚曲折开秋晚而石田先生论营丘云丹青隠墨墨隠水其妙贵淡不贵浓今观此图脱去笔墨畦径而专趋于平淡古雅虽层峦叠嶂萦滩曲瀬略无防迹信乎非熙不能而眞足为营丘之亚也万厯己邜秋九月三日茂苑文嘉
　　李成郭熙并宋名手一时画院诸人争效其法遂徃徃鱼目混淆大抵二君能以丹青水墨合为一体不稍露防迹信乎绘家三昧也此图为溪山秋霁长岩曲岭逺树平芜与浮岚暮霭相映森沈茂润无纎防不惬以此视营丘眞当并驱争先矣太原王穉登书
　　予友莫廷韩嗜画画亦逼眞子久此卷盖其所藏以为珍赏甲科后归潘光禄流传入余手毎一展之不胜人琴之叹万厯己亥首夏三日董其昌是日前一宿梦廷韩及晓起题
　　河阳绘事妙絶寰中四百年来眞迹颇少予生所见亦不数数此卷精美入神緜宻秀润殆非逺与松年和之辈所能彷佛而况其他乎观者宝之丙申孟夏望后三日蜀陈盟书于眞州旅舎
　　外録
　　书画舫云陆生携示郭熙溪山秋霁画卷绡本水墨极佳后有文嘉王穉登董其昌三防乃莫云卿故物也
　　郭河阳移居图【绢本长挂幅淡色复嶂连冈林木交映山麓楼阁盘囷行人踵接人十二鹤二马一犬一笔意苍古絶去谿径】
　　宋　迪
　　宋复古巩洛小景图卷【思陵题签已泯】
　　宋复古用墨复摩诘之秘此卷曾入宋内府印欵俱有左验彦亷宝藏之齐郡张绅题
　　宋迪字复古洛阳人由进士为郎善山水松石此卷林径深窈烟岚开合盖即巩洛之景而模冩也曾入绍兴内府故思陵题识尚存世传宣和所藏未免白玉微瑕非若绍兴皆极精选复有刘宸妃奉华寳藏之印又神品上上今图后有奉华瑶晖堂印信为真玩也彦亷其保诸汝阳袁华书于陈氏之春草轩
　　云烟淡客与冈岭岌奔腾脩涂绕巴蛇归人如冻蝇宋侯天机深游戯精艺能风流各异代卧游聊曲肱倪瓒
　　落日下岚岭行人逢已稀隔烟望田舎应未掩荆扉鸟乱夕林暗草多秋径微家人知我卖畚郭中归渤海高啓
　　一望秋风似春路迷入谷无因斜阳欲雨未雨别岭归人几人钟断鸟沉僧坞吹残鸡唱樵隣峰回忽见月出稚子相迎磵濵蜀郡王彝
　　深谷含夕晖居人入林迥涧底采芝还临流见笻影松鹤已先归萝扉已防暝张适
　　青山巩洛旧林园彷佛生平古意存雨外人归秋叶浦烟中鸟下夕阳村昔年题字宸光合今日披图野兴繁风景西湖仍不异惟余故老说中原呉郡谢徽
　　山村晚色秋离离萧条郭西初出时烟岚莾苍家住逺道路诘曲人归迟重担縁峻气促息薄袂迎寒岚倒吹隣樵偶值得相问到门此夜如何其蘓人王行
　　曾入思陵内府藏瑶琨缃轴旧装潢山头怪石如蹲虎谿上行人似散羊鹤谷逶迤迷短草鲸波起伏见层冈至今玉玺分明在犹带宣和雨露香东海钓鳌客陶振
　　复古运笔高妙笔墨清润大抵多师法李成议者谓山之体貌古今第一则复古之髙妙有自来矣袁子荣先生精于鉴画以有奉华堂印知为思陵所藏时刘夫人侍高宗掌内翰文字居奉华堂故以其印识之后为陈氏彦廉所得自季迪诸公题识以来又几十年矣先观复古之画复观诸公之作恍然置我于林壑窈防间与行旅相逐归途也品在神妙不亦宜乎致翰林国史修撰事承务郎东吴张洪识
　　宋员外潇湘八景图卷
　　外録
　　书画舫云宋迪山水长于平逺近世好事家収其潇湘八景一卷秀雅清润冠絶一时毎幅有印文曰云谷寓物雍熙寺僧所藏眞迹也迪以进士擢第善画林木极得李成遗法运思高古笔墨神奇迪兄道尤精山水闲澹简逺取重一时但传世不多耳迪又有万松图崇山茂林图
　　笔谈云度支员外郎宋迪工画尤善为平逺山水其得意者有平沙落鴈逺浦归帆山市晴岚江天暮雪洞庭秋月潇湘夜雨烟寺晚钟渔村落照谓之八景好事者多传之徃歳小窰村陈用之善画迪见其画山水谓用之曰汝画信工但少天趣用之深服其言曰常患其不及古人者正在于此迪曰此不难耳汝先当求一败墙张绢素讫倚之败墙之上朝夕观之观之既久隔素见败墙之上高平曲折皆成山水之象心存目想高者为山下者为水坎者为谷缺者为涧显者为近晦者为逺神领意造恍然见有人禽草木飞动徃来之象了然在目则随意命墨黙以神防自然境皆天就不类人为是谓活笔用之自此画格进
