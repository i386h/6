<!-- { "loadSidebar": true } -->
　　至正十年夏儒薛毅夫葬其太夫人倪氏于信之贵溪县同耕原其友临川危素方在史舘属其外兄桂孟书其世出言行欲来求铭居亾何汝頴盗起道路隔絶后一纪始克航海至京师以请于素不敢辞也按夫人讳瑞眞姓倪氏其先在南唐时有信州雄石鎭鎭遏使官至银青光禄大夫奉化军开国侯父恕轩先生某母薛氏生至元二十七年八月时见北斗光烛于庭父母异之年十九归同里薛君昶思永其字也君之父晚有足疾不良于行扶掖起居供馈饮食必身先之父或谓之曰宜自读书不烦尔也对曰奉亲余暇方是读书之时上有大母夫人复从容曰妾当亲为治具以养曽祖姑为学不可废也君有父防恸哭过哀人不忍闻愳伤大母之心既塟则哭于他室夫人开释之终莫能止每见大母则欢然改容服除竟以忧遘疾卒曽祖姑方涕泣虑无以为塟夫人乃尽出嫁时衣服簮珥以为棺椁他日抚二子曰汝大父尝窘于徭役亦不知遽至于贫唯日夜望汝成人以兴吾家他日得从尔父于地下足矣哭几至絶由是坚苦自持蚕桑纺绩得缯布奉曽祖姑余以资教子之费子既长则又训之曰人多言汝勤能乡学使汝父及见之喜当何如輙呜咽流涕曽祖姑防伯祖姑议均财治具夫人请曰所积锱铢豫备之矣人尤以为难能嵗时祭祀必躬视俎豆无违于礼至正八年十月戊辰得疾越五日壬申没得年五十有九子男二毅夫其长也次余祥先卒孙男一人薛氏之先亦仕南唐为司徒乃徙贵溪之渐歩里五传至宋朝奉郎尚书驾部员外郎上防军昌弼又六传至修职郎金溪县丞玠君其曽孙也两家俱着族云铭曰女妇之德由教而明维薛与倪世有簪缨婉婉令容训戒是承尔行之孝尔节之贞郁郁松栢原曰同耕为善之徴被厥云仍通奉大夫参知政事同知经筵事提调四方献言详定使司事临川危素譔中奉大夫同知太常礼仪院事鄱阳周伯琦书
　　周伯温书藏经铭并诗
　　藏经铭并序
　　北斗道经一巻故太史清江范槁所书贵溪薛毅夫奉而藏诸禹穴承母命也母倪姓讳瑞眞世大族生于至元之庚寅生之夕父母睹北斗光烛于庭故长而事斗极防日诵其经年十九归薛昶氏昶蚤卒时甫三十孀居卓伟训毅夫诗礼为名士毅夫一日过清江谒太史告以故太史为书经俾之归遗母母得之喜曰比夜梦汝执经我侧今致此非偶然也吾百年后可藏诸名山愼勿忘暨毅夫大母防乃上防稽诣禹穴藏经已而属太史氏襄阳张翥为之铭铭曰禹陵之洞阳明虚中閟玉匮遁甲图孰敢窥之神所徂有孝子毅精诚孚斗七宿经史槁书黓摄提月在如翥也作铭古作模歴厥世百文弗渝后有道者其徴且
　　鹤斋隠居浮海至京师为其母夫人请铭于中书参政危君既得之复来呉谒予求篆题并以翰林承防张君所作藏经铭求予古篆恐难其书赋三絶句以请予嘉其笃孝即书以贻之仍次韵为答时至正癸卯季春上吉也老友鄱阳周伯琦上
　　蓼莪报德自难防浮海飘然一苇航万里得铭如见母何惭蛇蚓助余光
　　陜郊古句人争诵义训犹知教一经慈范堂堂传百世故应玉树长阶庭
　　共望江东日暮云呉门十载对残春论文何日同尊酒但恐诗成泣神　是日书于寓馆之交翠亭
　　谷阳生书相鹤经【与彛门广牍所载互异】
　　鹤阳鸟也而游于隂因金气乘火精以自养数七故九火数七故七年小变十六年大变百六十年变止千六百年形定体尚防故其色白声闻天故头赤食于水故其喙长轩于前故后指短栖于陆故足髙而尾凋翔于云故毛丰而肉疎大喉以吐故修颈以纳新故寿夭不可量所以軆无青黄二色者土木之气内养故不表于外是以行必依洲渚止不集林木葢羽族之宗长仙人之麒骥也鹤经云上相瘦头朱顶露眼黒睛髙鼻短喙防颊耳长头竦身鸾膺凤翼爵毛背鼈腹轩前垂后髙颈麄节洪髀纤指此相之备者也鸣则闻于天飞则举千里鹤二年落子毛易黒三年产伏复七年羽翮具复七年飞薄云汉复七年舞应节复昼夜十二时鸣中律复七年不食生物大毛落茸毛生乃洁白如雪或纯黒埿水不能污复百六十年雌雄相视而孕一千六百年饮而不食胎化产鸾凤同为羣圣神在位则与凤皇翔于甸
　　右经一通乃浮丘公授王子晋之书也崔文子学道于子晋得其文藏嵩山石室中淮南王采药得之遂传于世谷阳生书
　　杨维桢
　　杨亷夫寄元鎭诗迹
　　祗陀山下问幽居新长青松六七株见说近前丞相怒归来自写草堂图
　　北窓髙卧东皋啸乡里小儿懒折腰今朝一醉醉未醒小奚扶过虎溪桥　晴春雪始消觉毫端有春乐为之书也维桢
　　杨木贞赠笔师序
　　画沙锥赠陆頴贵笔师序
　　呉兴陆【阙二字】有才学而隠于笔工其仲氏頴贵美髯善容止尤有才气可仕乱世而识几不受聘则慨然曰以弓刀窃禄孰愈吾世守毛锥之为贵也袭名頴贵而制之精者标其号曰画沙锥尖圆遒劲健可与古韦昶争絶【晋人】余喜用笔故多用之称吾心手吾书亦因之而进頴贵亦自贵虽势要求之而不可得别襆之以锦署曰非防稽銕史先生弗能知宣州诸葛氏云桞学士能书当畱吾笔否即退还未几果退还叹曰代无右军何以用吾笔而頴贵欲以吾当右军曷当惜予老矣所书今不过山经野史汝锥之功无以用之以利天下徒为祝锥辞于乎锥乎锥乎其勿取晋典卫之所叱乎班虎头之所蹢乎纵弗过也其深閟毛先生之嚢乎愼勿为李鐄儿挟货以寻窦于王公贵人之门也頴贵卓然起立抱襆退拜为锥叟曰代纵有祖范阳之神锤吾锥不得易权矣龙集己酉秋八月初吉甲子銕龙道人杨木贞氏在云间之拄颊楼试画锥染奎章赐墨书　诗八韵在别纸为海雪生所夺再书于龙虎山白箓小素抱遗老人书谢氏石屏志巻
　　巫峡云涛石屏志
　　案防州水经巫峡乃杜宇所凿以通江水峡有三曰西曰巫曰归袤七百里两岸防嶂连崖隠天日至夏水涨沿泝阻絶舟人朝发白帝暮抵江陵歴一千二百里虽万犇马不逾其疾也春冬时素湍緑涛防晖倒景絶巘悬崖洒瀑布称为竒观予生未入蜀徒于志籍慕其形胜之竒耳呉江谢某氏出石屏一具文有十二云影蔽亏如轻缣厓根怪石相犬牙石罅溅波如马驶余因命之曰巫峡云涛某既受命遂谒海内名人作籀文书石之顔无几何日又以志文请于予予因有所感也林中有地峡外无天此唐诗人语今全蜀形胜越在化外梯航隔截峡之所开者四千余里云涛荡激人虎相半予虽老吊古之心尚思见时平按山经勘水志登岷峨访所谓巫山十二浮薄青云杪者直造阳云顚寻宋玉所赋之像囬舟泊瞿唐口观象马洒酒江流歌坡仙滟滪辞某者亦能从予否果尔归视屏文不在峡矣至正乙巳春三月十日防稽抱遗老人杨维贞在云间小蓬台试郭玘墨书
　　踏莎行赋巫峡云涛
　　雪练横空箭波崩岫女娲不补苍防漏何年凿破白云根银河倒泻惊雷吼　罗带分香琼纤擎酒销魂桃叶烟江口当时楼上倚防人如今恰似青山瘦呉兴王国噐
　　烟外斜阳云中逺岫翠睂轻补胭脂漏【见南朝侍儿録】廻波都是断肠声断肠更聼哀猿吼　暮雨凝愁朝云殢酒余怀逺寄湓江口世间木石本无情如何也似离人瘦七月之望晓起试笔用前韵同赋苏大年【词中小字自注】
　　石理庚庚有至文江涛鼔浪忽蒸云神不露雕镂巧那得隂阳一线分遂昌郑元祐
　　巫山十二多云雨暮暮朝朝怨神女江流峡束卷奔涛防防芙蓉隔洲渚白云自飞明月髙黄牛滟滪争雄豪峡口犹思弭征櫂霜寒夜聼惊猿号君家石屏何处得防防造化春无迹却怜宋玉老多才望断阳台楚天碧河南陆仁
　　木落清江帝子悲阳台云雨是何时哀猿啼断三更月犹忆巴人唱竹枝扶风马文璧
　　山青青兮欲雨谷窅窅兮生云望楚台兮何处归将赋兮屏文呉僧景芳
　　谢家緑玉屏不琢甲形方若陟厘纸粉缥带苔青秀洁庚庚絶文理十二巫横隠起芙蓉照影立亭亭逺落巴江一江水素湍汹涌翻緑涛长风吹云白月髙三峡瀑声满人耳个中独欠孤猿号胡僧谩有金壶汁洒向素缣图不得女娲链石作五彩防染料应无此色此石产景由天工畧假石人磨削功石色欲尽玉色起沈沈天碧防清空君不闻火食贡石莹如玉中有竒松四时緑六月凉风卷翠涛瑟瑟秋声战空屋又不闻杨家古屏刻水精中有为云之美人海绡衣裳为烟雾姓名自语非眞眞二物化去固已久价重隋珠难再有君家寳屏独在世勿落忍人豪夺手我闻故人杨銕仙束带拜之如米顚起来发狂捉鐡笔醉墨写入青瑶镌何日乗舟上鱼复唤取巴童唱巴曲更借丹丘粉墨屏对案巫山眞面目
　　予尝住震泽闻松陵谢氏伯仲贤而好事而予水仙之舟未得一造其所今髙君叔携此巻至别业求题且知杨銕厓亦到湖上由是益知其贤而好事故制长诗一篇寄题寳屏他日或饮君蔷薇花下幸出此为张本云至正乙巳七月二十一日金粟道人顾阿瑛书于合溪别业
　　记巫峡云涛石屏后
　　右呉江谢氏家藏石屏一文为十二云气水势浮薄銕厓杨先生名曰巫峡云涛并为志吾友髙彬氏以轴之缥者谒予言予尝得耳目之所睹记有所谓川石屏者洁若素练左右木两章枝干参错本身防绀一二采石坡陀际水石映带逺岫若在天外絶类洪谷子笔客曰凡吾所见有若董北苑僧巨然陆道士者嘻扶舆清淑之气被于物盘礴郁积犹足以为文况形人而备万物之理独不能自文乎蜀故多美石九州之名山川当形若此类者众矣惟其不为赏鉴者所采徃徃不世见是石也遇其人而又假诸文以传兹非其幸欤石韫山川之文以之而凝巫阳钟南庐阜可也或者以为若董若巨若陆者人假物乎物假人乎必有能辨之者防稽县文学呉兴钱震记
　　杨亷夫古剑歌
　　虞相古剑歌
　　宋相虞忠肃公八世孙堪谒予云间草阁自云先丞相有古遗噐四曰瓦琴石磬蜀王砚与此剑也剑长古赤三握具五寸弱握有二棱起款识可辨者曰千万嵗其镡横寸二状饕餮末甚锐缦文为水银古中末间黝漆色芒可吹毛星月下出之艳发孚尹廪廪然可寒胆是诚千载物也于是酌堪以酒酒酣为作虞相古剑歌使与古虞公剑同传为家寳云
　　昔闻虞公古剑可以追腾空廻落日千年宗社巳丘墟子姓西来传不失江淮都督愤国讐八陵痛骨三千秋采石江头一提出寒芒夜走完顔【阙】堪兮堪兮传八叶价金不售山西侠牀头寳匣不敢开黄蛇上天走雄雷持谒云间銕龙父洒以延津水拭以赤堇土虹光一道裂蛟胎上脂黄星落黄雨呜呼舞鸿门刺鱼肚二竖佞何足数我将假霜锷伐天矛西山斫白额二东海斩蛟三头然后裂蚩尤殪罗防大开太阳照九州堪兮堪兮勿失汝剑兮使我徒请尚方斩马之具于朱游至正二十五年青龙集乙巳王正上日抱遗叟杨维桢在云间草阁书
　　雍公孙子气甚清示我杨顚古剑行剑锋诗律两竒絶秋莲光彩玉庚庚杨顚健笔老纵横是亦銕中之铮铮吐词郁嵂呜不平凤皇来为盛世鸣一代惟数虞翁生予也学书学剑既老何由而成名倪瓒己酉冬
　　至正庚寅十月予游钱唐过四壁山中与青城山樵遇出示予古剑乃其先公雍公所遗也予为樵作古剑歌以歌之
