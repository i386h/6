<!-- { "loadSidebar": true } -->
　　山僧讲经地玉辇昔曾行寝殿野花落空岩云气生败亡犹得士千古让田横
　　曹知白
　　曹云西交讯帖【行书纸本内项氏李氏印不録】
　　知白手书拜记南金教授学士讲下知白稍不交讯已极倾依两日前复斋来知动定颇悉为慰且承与伯旸聨篇雅制尤感令岳母倾逝失于遣奠兹筑伯处便谨附短书以致区区随书缄上统钞廿两少充赙赠之仪望勿以轻鲜而为焚白是幸人行亟不及详具草畧幸祈奎炳不具知白手书拜记二月望前一日
　　米　起【原迹米字有疑俟考】
　　米起山龙瓶帖【行书纸本内项氏李氏印不録】
　　米起顿首再拜鹤皋先生文侍久不致书尺而向仰之心常为之东注迹疎心迩期不以此为间也闲居中偶有一事奉凂向者家下初析之时有官窰山龙瓶二枚【山龙旁注棒槌二字】愚与白弟各得其一今欲以山龙瓶一枚相易庶几为全璧可否试一言之就致敬云西居竹二亲家草草不谨米起顿首再拜　近自呉中得竒【原迹竒字旁注】书数十种其金楼子汉武故事等书皆范石湖家藏然所费不尠矣
　　郑元祐
　　郑明德彞斋记
　　王氏彞斋记
　　古之君子所以贵乎故家遗俗者岂特其名称也哉其文献有可稽其支有可采其传其授有可法可考夫若然者要岂一日之积哉宋渡南诸帅臣以功名显者固不一若王襄愍抗节以死于苖刘之难赐居义兴山中其五世孙觉轩先生宋亡后以文儒起家官至兰溪州判官当盛年便归卧荆溪之上兰溪君之子子敬父与其昆季仲德父子明父皆能力学以世其家文献之传有可稽可考重以三昆季博洽以考索嗜古而识精于是其家书传子史百家之言三代两汉尊彞罍鼎之器六朝以下图史绘画之属象犀玉石制作之粹在他人或有一二物犹可哆然自足若兰溪君之家殆所谓如行山隂道中千岩万壑使人应接不暇向三十年前其里人岳汉阳与君中表亲戚予尝从汉阳登君仁后堂所见歴歴固已若此今更一世其所増益必且百倍于昔时方泰定间子敬父尚无恙嵗朝祷籖于大神之祠籖语有谓当获古鼎是年果得商父丁彞于雒阳夹谷之家夹谷初不识为彞苐谓防陵桥下出于渔者之网罟彞大容一斗重十斤其郁发而为文章虽五采烂锦不足以喻其菁华其模铸之藻思虽妙画重复不足以喻其巧神子敬父既得之则大喜以为大神籖语灵贶若此至合海内博识之士观之不独推彞为三代铜器第一且尽让子敬父之赏识为不可企及云未几子敬父【阙】　至正十二年距父之【阙】二十余年矣是年传闻防将犯浙西子敬父之子令显字光大乃谋于其二父载赀以自随必为赀所累固莫若窖藏之而尽室以避去光大尤念彞其先君子之所识赏乃沈彞于园池之深屏处夜闻池中有物怒吼殊讶之于是出彞于水寄之他处比贼退视所窖藏与其万金之赀千柱之室皆燔毁掘凿无一存者而彞也乃独岿然获存夫光大之先君子祷籖于神谓获古鼎而是年果得彞固已神矣晏然太平之世岂料变起【阙】　哉急迫之际沈彞水中而乃怒吼以规免于盗贼之手由此言之彞之神不可泯没无传也已案史传商诸帝有沃丁仲丁祖丁武丁庚丁太丁若父丁则未之闻也夫获父丁彞尚足以裨经传之缺故欧阳公金石録每谓古器物铭款多可以证定譌缺是于世教岂小补哉光大念其家故物无一存者独彞为先君子所寳爱于是遂以彞名斋夫王氏世泽之醇彞能神之为之兆是相与永久无穷也必矣作彞斋记遂昌郑元祐
　　遂昌山樵世寿堂録
　　世寿堂铭
　　古之君天下者敛福于其已以敷锡于天下之人故人有乐生之心无叹息愁恨之苦有寿考之徴无夭阏折伤之萌武王访道箕子大经大法毕陈之矣而终之以五福葢以为人君貎言视聼举皆合乎天至于思而睿作圣则又无所不脗合乎天矣人君与天一致而无二则敛福于已者岂私其躬而已哉刑赏威柄惟天是循子养万民惟天是法举熈熈然游于大和元气之中甘露之所霡霂祥风之所披拂则其享遐龄跻寿域断非厚诬斯世也气错而薄世浇而漓夫以孔子之圣而不获敛福以锡民顔子之贤而不获享有寿考此其扶舆而磅礴者或清或浊或媺或恶有不可得而窥度也比虽媮薄已甚而王泽犹存民犹有享寿祺者然益罕矣故视曩时耆旧有传耆英有防九老有图葢如凤凰麒麟不可复见也已况自兵兴以来锋镝之下烧刼之余荆榛骨骸莾萧瑟亘数千里无复人烟兵旤之惨未有甚于今日其幸存而窃活者方沟壑是忧又何知寿考康宁之谓乎而金坛张德常乃于呉中所寓之室扁曰世寿堂以奉其父天民先生居之先生今年八十嵗耳聪目明气神滋王其大父爱山先生年七十五嵗而终其曽大父定轩先生于书无不读于学无不讲宋季赵信公最知人将起先生以共事先生知事不可为力谢絶之日与漫塘刘先生实斋王先生优游以终老其卒也年九十有三伯父叔刚先生年七十有二至其两老姑今皆年望九十起居无恙世言寿有种岂信然欤夫承平之日世享寿龄固足以夸艳今天下汹汹而德常以才干在呉县由丞陞尹人称其贤既能养其父以孝闻又能推其上世耆年夙学以表章暴白之抑亦何修何为而能若是耶岂昔之人当锡福之盛深培厚植不少槩见于世故其世寿若此其未已耶德常今则施之于用而其厚德之积则又在德常也遂昌郑元祐辱交于父子四十年矣乃为铭其堂铭曰金坛之山实系地肺山明川媚聿钟人瑞卓哉定轩翁灼有见乎宋之季身跻上寿名髙一世有子有孙俱享遐龄天何所闻惟其德馨德馨苾芬三寿作朋永言世寿以堂以构寿若有种善培滋茂良耜泽泽斯种斯获我铭于铄虽千秋无斁
　　尚左老人溪浒帖【行书纸本前阙一行】
　　德元学士佳公子侍次前日盛气到溪浒欲以稍诉不平不意从者方为令弟合巹殊倥偬不得【阙】尽其所欲言明发到西堠巧值清虚君出只得盘桓畱以俟其归乡廑两记见属许以白粲使元祐得挂名常学与忠义之邦人均于不朽则记虽无润笔亦谊在所当为今不肖无与而题者作譔人须当厚其礼以见劳不然则元祐岂木石也哉以故专书上请元祐今见畱西堠若有谢意即望遣一人来庶乎消泯不平贤主宾俱不失礼于野老也令髙弟仲端尤为谨饬之士试以元祐此情言之仲端亦岂能私于其亲也冬寒惟厚爱不一嘉平十日郑元祐肃拜奉记
　　郑明德斋课诗帖
　　斋课写寄伯贞契兄并简仲致舎人叔方孝亷也遂昌郑元祐顿首
　　元宵怀钱唐
　　武帝亲郊太乙神流光涵旭动星辰竹宫典礼犹存汉轵道山河已易秦香迳至今啼木客露盘无泪泣仙人红镫几东风里犹是元宵一度春
　　钱唐江上雪初晴鳷鹊楼前月正明万炬金莲开火树六龙翠辔降瑶京箫韶并入钧天奏宫掖讙闻下土声犹是向来歌舞地镫寒雨暗荒城
　　甲子新嵗
　　上元甲子天开日泰定更新诏下时亲舎晚依呉子国客山近偃王祠墙隂夙草春泥湿屋角鸣禽晓日迟西堠梅华政如雪晚来横笛为谁吹
　　次韵蒋春卿见寄
　　华发垂垂到鬓髾青春故故把人抛生同失木狙分芋不及知风鹊有巢楚泽生涯千树橘杜陵破屋几重茅此时归老南山下不梦朱干舞玉梢
　　扬州一首寄严治中裕之
　　芜城孤起暮云中边燧漂沈楼橹空燐不销忠义血史臣谁着简书功铜盐利聚呉王国歌舞香残炀帝宫惟有红楼旧时月朱帘随处卷春风
　　和徐生芾元宵有感
　　钱王宫阙莫烟平陆海金莲此夜明潮去潮来沦覇业花开花落故陪京九天歌舞销尘刼万井轮蹄卷市声今日桓伊江上笛卧吹落月下空城　子源学士众行之教授当同发一笑元祐
　　朱德润
　　朱泽民来翰见答帖【行书纸本帖中小字自注】
　　顿首再拜复吴【原迹吴字旁添】季实教谕即宣除朱徳润谨完
　　德润顿首再拜复季实教谕即翰学宣除春中王逹善山长过呉曽奉书去兹承来翰见答乃知文斾尚畱宁国方荣甫来具审履候康胜且有墨之惠领外多感今就封去画大小四轴【郭熈风雨图双幅雪霁山行双幅许道寜独幅二轴】至望目入便中更乞回字以慰逺怀专此以复将命余容面既以尽不宣四月廿一日朱德润顿首再拜
　　朱睢阳白下长干诗帖【行书纸本】
　　白下长干春水生送子束书燕蓟行幽燕路曼多荆棘浮云野甸春防闻道彭城旧郛外暴骨遍野无人耕念子欲行意良苦蹑屩担簦道谁祖家有慈闱鹤发亲纫鍼为子完衣布毛檄韩笺未可期行行廻首望呉堤倚门心切须早归莫学温太眞忠义慨慷天下士断裾一事令人嗤至正甲午七月望后朱德润漫赋因以赠别
　　苏大年
　　苏西坡未获便邮帖【行书纸本】
　　大年敬啓德常判府相公先生侍史别后未获便邮有疏申诇之仪且闻离练川时父老居民送者塡塞扁舟奉老亲载琴书飘然而去岂不髙哉遐想视政供养之余神相起居多福何生幼而有志于学久处州庠诸生之列来过云间谋为读书养慈之计冀有遇焉先生思所以处之余希文照不一具白十月廿八日苏大年再拜
　　苏昌龄静学斋铭【书袖卷纸本髙七寸余长三尺余】
　　静学斋铭
　　人生而静于惟本性静以成学斯得其正寡欲则存思诚则明艮背止止寂感相承死灰不然槁木多腐彼偏于私执一废务学贵适用见学之工干辟坤翕造物与同徒好其名不核其实珉中玉表余将不食昔我先觉载着善言覈其始终毫发靡愆丰功遗烈照映简册二表忠荩六经日月尚友古人有志不渝睎顔之人亦顔之徒朂哉徐君士惟尚志舜何人哉睎之则是至正辛丑苏大年铭
　　昔者儒先君子教人为学必以静定端庄之工为治心养性之方若夫施之于日用而合其宜见之于事人而得其当物至而理融逆来而顺应自非静定端庄积之有素行之有成鲜不瞀矣晋陵徐伯凝以静学名其斋此其志何可量哉异日伯凝以其所积见于所行有不负名斋之意者予将荷伯凝之有成戊戌嵗二月廿七日勾呉周砥闻道藏修地山深祗闭门闲云生几席流水绕庭轩身逸心逾逺神明道自存著书应满屋妙处可防言范致大
　　静学斋说
