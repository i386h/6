<!-- { "loadSidebar": true } -->
　　万籁无声夜气清江山一片月华明倚楼谁在髙寒处一笑披图白发生【一片作如此】大德改元嵗在丁酉四月中澣信笔题于新居之浅山济南张谦顿首【张受益先生时仕江浙行省检校号古斋博学鉴古】
　　仆异时尝中秋夜醉坐吴山絶顶观月四无人踪飘飘然江湖髙爽处也去之三十年想念此乐如新李公略坐中示髙郎中画图援笔为赋
　　君不见浙江中秋中夜潮凌空斗起如银桥又不见西湖中秋中夜月满眼玲珑散氷雪红尘车马晓争门画船歌鼓晩相闻谁知须臾人事息秘玩弃在荒凉村吴山山人气清放穷居纵逰随所往千门夜泬少人行独上山椒看苍莽苍鸾彩鳯从何来凉风簸鼔天关开空光水影相晃坐见千里无纎埃当时少年轻世故两腋飘飘欲生羽浮槎已似水中仙吹箫更防云外侣陈迹荒来三十年逄人再説无由缘开编忽得中郎画意趣皆是心茫然山中李侯亦潇洒却烛卷筵风露下更深百怪弄清妍一一樽前供黙写髙林低岫来平平浮图窣堵参差生想当含毫意将决山精海若同经营袁宏扁舟何足道庾亮南楼只秋草何似如今缃素中明月长圆意长好月明山空谁往还沙鸥野鹤亦欢颜还有飘零旧时客白头夜夜梦吴山剡原戴表元再拜【率初杭人前宋国学登第歴监官庆元奉化人至元间信州路教授】
　　凭髙宜晚更宜秋下马归来即倚楼纳纳乾坤双老眼滔滔江海一扁舟满城明月空吴苑隔岸青山认越州李白酒豪髙适笔当时人物总风流考城仇逺【山村先生杭人仕教官杭州知事致仕当时以诗得名】
　　髙李风流仕西浙共倚危楼望吴越吴越江山千万里髙侯画对中秋月生纸经营入董源朦胧烟树迷宫阙玉树沈沈四泬寥潮声已息箫声咽不写思陵全盛时空遗白塔堪愁絶君不见王子猷亦向山隂弄雪舟谁拈秃笔扫清游古今嘉致总悠悠上清外史薛羲占
　　君不见谢公临江佳兴发牛渚矶头泛秋月舫中乃有临汝郎咏史清音振林樾又不见子猷夜吟招隐阕开尊四望山隂雪彷徨忽作安道思郊邑寒光正飘瞥江山胜迹何代无往往因人见竒崛钱唐信美东南会山势衡从纷嵽嵲李侯开轩当上方坐驾苍螭了吴越是时月上三秋中飞镜悬空万尘没海门缥缈江吞天宛在三山白银阙落木寒生乌雀枝回潮光射蛟鼍窟西陵襟带连山开秦望遥岑青一发慿虚金气腾星躔白露林端洒髙洁鹔鷞裘上霑清华鹦鹉杯中湛芳洌参横斗转天鸡鸣城鼔填填角幽咽夜来风景非人间图画天开为君设平明跨马趋省垣公退往就髙侯説髙侯前身定摩诘此画此诗俱妙絶看君宁久此淹留乗传行当拥三节吴山越水尺素间舒卷还如向西浙吴兴陈康祖
　　髙侯妙笔生夜光李侯正倚斗牛傍凄凉看尽吴山月玉镜台前翠鳯凰山隂王易简
　　我昔絶江看吴山朝光正落山水间金波逺自海门入翠岚髙插扶桑殷安知璚楼有夜景明月苍茫堕清影李侯胜赏髙侯笔展卷一时如梦醒济南吕同老
　　觚棱昔枕万松岭金碧青红缥缈间万家环之宻如栉只见楼台不见山九街车马何填咽隐隐轰轰夜不絶市声未散朝马嘶只见灯火不见月只今山上居民稀冈峦尽露青逶迤昏鼓咚咚人迹絶山空月明景更竒谪仙把酒看不足摩诘收之入横幅要令赤日黄埃中翠色冷光常在目就中何处最愁予刹竿髙矗白塔孤防笔昔曽干气象短发搔断空踟蹰世间万事何不有雍门悲凉百年后惟有明月与青山古往今来镇如旧陵阳牟应龙【成甫先生西蜀龙州人前宋登第存斋参政之孙献之提刑之子仕至上元主簿】危楼遥夜倚髙防落木苍烟认逺汀潮上海门连月白山来【阙】浦彻云青画中絶笔空秋思句里羣贤已晓星胜槩只今谁复写卜居应愧草堂灵昔在童子时得以笔砚侍诸先生俛仰五十年彦方出示夜山图卷中作者皆翥所严事风流尽矣典刑故在慨然久之不敏小子輙题以识嵗月所未识者李震也张翥
　　予自丙寅嵗来桐城识信斋万戸众仲陈先生在西席至正丁亥奉省檄来首谒彦方摠管又识复礼李先生因出示髙尚书此图追忆少时受学于容斋公时主宪事在西浙一时南北名士大夫皆得朝夕相与瞻奉今于卷中翰墨使予慨叹不已复礼珍秘之予复书其邑里爵位标其上云金华吴福孙书
　　外录
　　书画舫云髙尚书彦敬画宗董巨中嵗专师二米损益别自成家评者至有真逸品之目而其遗迹日少得者自当重如拱璧世传夜山图小本为李公略作同时题咏者三十人竝称国士允为艺林神逸严分宜当国勤购始得之至籍没时失其图引仅存诗跋一卷丑意此等名迹皆有神物防持异日必为延津之合也记此以俟
　　髙房山青山白云图
　　髙尚书字彦敬西域人早仕省郎有能名出为江浙省左右司郎中能画山水诗甚有唐人意度作乐府止记得两句曰吴山青越山青两岸青山相送迎又记得絶句曰无限飞红随马足春光更比路人忙其作山水人家多有之珍藏什袭其价甚髙为大元能画者第一青山白云甚有逺致业儒潇洒戴包巾着长袍为刑部尚书其言子不得证父妻不得证夫奴不得讦主此乃纲常正道也至今着为令格真乃国家养成传之千古今见青山白云一轴士熙晚生后辈延祐四年封赠尚书士熙实当笔后为浙东廉使其子名桓为绍兴路同知以尚书文集请予作序催取为南台侍御行急不曽作得序文髙同知今在何处其人病弱不能世其家可叹也哉
　　吴山重叠粉团髙有客晨兴洒墨毫百两真珠难买得越压倒涌金涛中奉大夫江南诸道行御史台侍御史东平王士熙顿首谨题
　　省台勲旧五朝臣此老初非以画闻游戯未忘尘外相两间茅屋万山云
　　月射阳冈玉树林山斋犹在白云深牢藏秋月壶中稿沧海骊珠不易防【髙尚书坟今在房山羊头冈下】西岩老人姚庸拜手
　　房山居士髙使君系出西域才超羣中原文献绍遗绪艺苑书畵当清芬辞官巴蜀让僚友此事今无古或闻北游易水访陈迹但感宿草迷荒坟霜台执法老元勲贻我青山之白云【阙】　风色乐吞吐絶壁雨气何氤氲奉常休沐扫尘轨耽翫忽惊西日曛天台匡庐多胜地南纪昼夜纒妖氛挂冠神武定何日寤寐耿耿心如焚临川危素
　　雨后溪流抱岸回人稀野径满苍苔树隂古屋无多住岩际归云一半开老笔精神如米虎此山秀色敌天台因何借得仙人杖直到云霞最上来河东张翥
　　西域才人畵似诗云山髙下墨淋漓前身吴越诗中伯文采风流照一时
　　岩空谷迥野云深路绕溪桥岸绕林何处幽人专一壑数间茅屋对山隂　大中大夫监察御史周伯琦题
　　髙尚书沧洲石林图
　　髙秋木落天宇寛洞庭潇湘生暮寒剑气横空月在地老蛟夜防仙都坛老铁
　　渴龙饮海海水寛铁网下截珊瑚寒道人醉卧呌寒玉金粉乱落松花坛金粟道人顾阿瑛
　　老龙吹笛海波寛一夜湘君白发寒只恐惊飞双铁影长留明月防天坛扶风马庸
　　房山云拥砚坳寛铁使氷瓯涤笔寒海上仙人应拔宅却飞林影落诗坛　铁厓先生在云间时朝阳薛真人偕玉顾仲瑛氏载酒见之流连于草阁酒半先生为真人题旧藏髙尚书沧洲石林图诚墨妙絶笔得者当永宝之以名物遇之有自遂亦奉和并致景仰云云间周谷宾
　　房山墨竹图
　　房山髙尚书墨竹世已罕得宜宝藏之至正十年七月初十日赵雍题
　　智老能师杜拾遗雪舟不忝浣花溪过人为有才如锦好客常拚醉似泥早嵗传经曽玉殿暮年通籍必金闺禅房夜咏袈裟薄十月燕山忆马蹄至正己丑友人李宗表偕予往访雪舟是日酌酒谈诗宗表且以诗题畵意甚适暮归而宗表复得此诗寄雪舟越五日师携此画示予乃房山髙尚书真迹因谈及宗表诗请书其上十月廿有七日也吴郡罗元写记
　　髙尚书春云晓霭图【纸本髙四尺阔一尺八寸挂幅】
　　【款书】嵗在庚子九月廿日为伯圭画春云晓霭图房山道人
　　髙房山墨竹坡石图【纸本髙三尺阔一尺二寸】
　　【款书】克恭为子敬作
　　髙侯落笔有生意玉立两竿烟雨中天下几人能解此萧萧寒碧起秋风子昻题
　　髙房山墨竹图并题卷【纸本髙一尺余长三尺余前作风竹一枝后作雨竹一枝】
　　紫阳仙生无心君子写竹郎中长生不死
　　净业清风披洒老竿元气淋浪要竝墨君髙节唯许房山侍郎句曲外史张天雨谨题【诗三行题隔水绫上】墨君堂记【原文不录】
　　仆至元间为郎兵曹秩满彦敬与仆为代情好至笃是时犹未甚作畵后乃爱米氏山水专意模仿久而自成一家遂能名世传后盖其人品髙胸次磊落故其见于笔墨间者亦异于流俗耳至于墨竹树石又其游戯不经意者因见此二纸使人想不能已已书东坡墨君堂记于其后至治元年六月二日吴兴赵孟頫书
　　人才有我难忘物画到无心恰见工欲识髙侯三昩手都缘意与此君同邓文原
　　仆尝与彦敬游爱其所作山水竹石虽法米元晖文与可而又有出于胸次之妙者今观此纸懐其人不能不兴感慨也至治元年九月望日蓟丘廉希贡书
　　吴郡陆友曾览【八分书】
　　两贤自是神仙侣冰雪襟懐铁石肠坡可当时正如此千年风致墨君堂曲江钱惟善
　　大名之下无虚士便似洋州授雪堂甚欲一颦愧邻女谩将醉墨学吴妆后学班惟志顿首书庚寅上已后二日吴郡姚广孝敬观于夀椿堂辋川昔画铁钩锁满幅纵横鳯毛堕澄心初作金错刀烟梢数叶风萧萧房山挺出文苏后近代谁能出其右防毫挥成玉两枝弄晴带雨清猗猗此君真遇写神手宛然空谷相逄时吴兴洒翰飞霜雪名画名书称二絶风流一代属伊家什袭珍藏宜饱阅青城山人王汝玉
　　房山写竹真无敌松雪为书妙入神二美合成希世宝万年光彩照青春华亭沈度
　　烟梢初长拂云端露叶髙垂不可攀遗墨未干人去逺独留清节在人间葵丘谢缙
　　古人作字用八法而写竹亦用八法能然始造精妙不能此则画沙之字传神之竹耳今观房山之竹松雪之书咸得八法之妙世所艰得矧一卷而具二美尤世之所艰得者【阙】　氏其寳诸浚仪张肯
　　房山写山水多宗米元晖而清润过之其墨竹尤絶伦此作虽不经意叶叶潇洒自有天然生意盖其人品之髙故得天趣之妙如此时松雪翁复以墨君堂记书之于后一代之法书名畵犹隋珠赵璧聨映光粲为世之希者今为【阙】　所藏宜其宝之也永乐辛卯清明前一日锡山王孟端题昔文湖州以书法写竹元祐诸老若长公涪翁咸谓其用笔甚妙深加赏识迄今仅三百年而其遗迹已不多见独幸墨君之名因长公文以传不朽则后世欲求君于湖州者不待见诸豪素读公之文亦可以想见其妙矣松雪翁才识超卓特书兹文于房山墨竹后岂非能继武湖州者其在房山欤不然模写之功比之武事其文可以夺槊矣吴郡金问书于鳯城官舍时永乐壬辰正月八日也隆庆己巳四月廿又一日吴郡王穉登观于谈氏平林馆
　　万厯己丑九日新都汪道防谢陞汪一渭吴门戚伯坚同观于金陵鹫峰寺

　　书畵彚考卷四十七
<子部,艺术类,书画之属,式古堂书画汇考>
　　钦定四库全书
　　书畵彚考卷四十八
　　刑部左侍郎卞永誉撰
　　画十八
　　元
　　李衎
　　李仲賔秋清野思图卷【绢本髙一尺长五尺许坡石上前作小枯木四株小竹前后共六竿石傍细竹丛石大小五】
