<!-- { "loadSidebar": true } -->
　　后湖先生于吾家契好最旧仆晩生不及见之也临终之歳为叔父中黄翁语罗浮异事知其超然悟不随化俱尽矣今徳友顾尚刻舟求剑何邪然徳友负其所养不少见于世独置力于斯文真能不负所知哉乾道丙戌除日借观于上饶祥符僧舍眉山苏峤
　　后湖先生以清江曲见赏于东坡今观此诗帖葢有得于东坡者东坡尝谓延州来季子张子房皆不死岭南之人亦言东坡不死后湖真不死矣德友久从之游恬于仕进其文气老而益健有以夫乾道戊子冬至后二日莆田陈稚书
　　跋苏养直词翰
　　慥顷尝编集本朝名士百家诗选仍为传引载其出处苏养直亦与焉庠字养直京口人初以病目自号翁后徙居丹阳之后湖更号后湖病民其父坚字伯固有诗名养直少而頴发下语輙惊人常作清江引东坡笔之且云此诗载太白集中谁复疑其非也乃吾宗养直所作平生不事科举安贫守道沈酣诗酒寄傲江湖间雅游故人皆一时名士徐师川尤厚善绍兴初荐于上召赴在所丁宁敦遣养直高卧不肯起搢绅益钦重焉养直事佛甚谨深契禅悦清虚恬淡又得养生之术三年前盛夏追凉方与客对棊有衣褐者持谒云罗浮山道人江观潮未及起迎道人直造就坐旁若无人养直惊愕问所从来答曰罗浮黄眞人以君不好世人之好炁母已成令某持丹度公可服之袖中出一小合药黄色而膏融养直迟疑间道人曰此丹非金非石乃眞炁炼成疑即且止俟有急服之出门径去俄顷不见养直以丹置佛室后与客饮醉后食蜜雪和龙脑一夕暴下而卒所亲记道人之言亟取丹视其坚如石磨以饮之即苏自是康强异常齿落者复生须白者再黑眼枯者更明绍兴十七年歳旦日与家人酌别且告辞邻里二日东方未明披衣曳杖出门行步如飞妻孥仅挽其衣则已逝矣黄眞人者石晋时为惠州太守天福中弃官入罗浮山今居水帘洞人不得见养直命画工斋洁瞑想以其意为黄眞人像画毕则宛然江道人也识者以为姓江而以夏来即黄眞人矣以是知养直之亡岂道家所谓尸解者乎前此尽裒所为诗以属芗林向伯恭慥尝见其词翰巨轴士大夫多作跋尾慥亦题诗云元祐文章絶代无为主盟者眉山苏旧闻宗匠为诗匠今见东湖说后湖寂寞香山老居士浩荡烟波古钓徒澜翻翰墨惊人眼一段清冰在玉壶【徐师川号东湖居士】今览徳友所藏墨迹数轴因书传引附于卷后绍兴癸酉歳初伏日温陵曾慥
　　陈与义
　　陈简斋诗迹
　　耿耿虚堂一榻秋人间高枕几王侯乱云未放晓山出片月不随溪水流检较一身浑是孏平章千古得无愁湘波见说清人骨恨不移家阿那州　山居
　　水堂长日静鸥沙便觉京尘隔鬓华梦里不知凉是雨卷帘微湿在荷花　雨过
　　妾家长千里春慵晏未起花香袭梦囘略略事梳洗妆台罢闚镜盛色照江水郎帆十幅轻浑不闻橹声曲岸转掀蓬一见兮目成羞闻媒致辞心许郎深情一牀两年少相看悔不早酒懽娱藏园嬉索鬬草含笑盟春风同心以偕老郎行有程期郎知妾未知鹢首生羽翼蛾眉无光辉寄来纸上字不尽心中事问遍相逄人不如自见眞心苦泪更苦滴烂闺中土寄语里中儿莫作商人妇　长干行
　　风雨吴江冷云天故国赊扶头呼白酒揩眼认黄花客梦蛬声歇边心鴈字斜明年又何处高树莫啼鸦　九日家中去非
　　史称简斋河目海口大耳耸峙其出处气节翰墨文章为中兴大臣之冠葢匪直诗名出后山之右已耳雨舟宝岘楼蓄名贤遗墨甚富此固其甲乙品云元嗣汉龄其永宝之嘉靖二十七年中秋日石川张寰偕岳子漳余鉴赏于横山堂距雨舟仙逝忽九易春秋矣抚卷怅然者久之石川
　　范　洁【一作絜】
　　范景圭一舟帖【行书黄粉牋】
　　适闻有一舟自北来未入门已遣介催促前来稍堪即押往闸头候使艎之腾移也乞悉州中诸幕各有差朱签谒告独当勘事劳可知也脩答艸艸幸深照其愚悚愚悚洁启　五【编号字】
　　春泽帖【行书黄蜡牋】
　　春泽可喜今有丰年之望也陵事想烦经画裁费之外必易应副子细孙兄去可悉谈也
　　徐梦莘
　　徐商老久不上讯帖【行书纸本】
　　莘顿首区区久不上讯企想不胜【阙】日逓中问伏审公暇履用安裕数日前得勅合部尚未知各在旧治所还防于北都矣子正巳自申陈恐已得明文及其他处置行遣并乞示谕但恐廨舍不足当烦为虑久此孤陋再获款炙喜可知也未间切冀保重不宣莘启上安国赞善閤下廿日新乐县灯下

　　书画彚考卷十三
<子部,艺术类,书画之属,式古堂书画汇考>
　　钦定四库全书
　　书画彚考卷十四
　　刑部左侍郎卞永誉撰
　　书十四
　　南宋
　　赵　鼎
　　赵元鎭劄子【楷书纸本】
　　鼎以罪名至重不敢复当郡寄防具奏陈未赐俞允区区之私不免再陈悃愊伏望钧慈曲垂赞助俾遂所请实荷终始之赐鼎方在罪籍不敢时以书至行阙并幸怜察　右谨具呈伏候钧旨八月日特进知泉州军州事赵鼎劄子
　　韩世忠
　　韩忠武王二词迹
　　冬日青山萧洒静春来山暖花浓少年衰老与花同世间名利客富贵与贫穷　荣华不是长生药清闲是不死门风劝君识取主人公丹方只一味尽在不言中右调临江仙
　　人有几何般富贵荣华总是闲自古英雄都是梦为官宝玉妻孥宿业纒　年事已衰残鬓发苍苍骨髓干不道山林多好处只恐痴迷子贤【末有脱字】　右南乡子世忠韩良臣秋暑尚烦帖【行楷书纸本】
　　世忠咨目再拜启总领少卿台座近专遣人上状谅已得达聴莹秋暑尚烦伏惟神相公忠台候万福世忠滥叨政务无补于朝尚阻良晤切冀仰副眷倚以时珍厚谨上状不宣世忠咨目再拜启总领少卿台座
　　韩良臣高义帖【行书纸本】
　　世忠再拜日者事绪种种每荷周全自非高义何以及此世忠近以私家钱物悉进朝廷复得圣旨令世忠般取缕细专遣人拜闻谅已垂念若更颐旨早与发遣乃出厚赐也疉有干溷悚仄之剧世忠再拜
　　汪　藻
　　汪彦章违别滋久帖【行书纸本】
　　藻咨目顿首再拜上启太虚判院朝议台座违别滋久瞻仰殊深忽辱贻教从审即日秋杪气肃神明攸相台候动止万福且感且尉正【阙】参觐敢觊精调茵鼎前膺殊渥谨奉状布复不宣藻咨目顿首再拜上启太虚判院朝议台坐
　　汪龙溪误食胡桃帖
　　去年得下血疾半年有余今春误食胡桃能下血则知胡桃当忌也汪藻彦章　顺理行将去随天分付来又书
　　蒋　璨
　　蒋宣卿诗帖【行楷书纸本诗内小字自注】
　　兔井桥边鹢首横过逄仍怯近乡情路人失喜交头语邻犬何知掉尾迎重到云房惊落莫直须金阙早崇成百年香火追先志始信吾宗世济荣
　　惯见琳宫全盛时朅来荒梗倍伤凄虚堂不复瞻遗迹【先考通奉书壁在八蒋院今不复存】败壁才容覔旧题【伯考枢宻太师题三史院仅留数字】帝傅前修皆榘矱云孙后裔合攀跻兴衰补弊应商略徙倚脩廊日欲西
　　冲寂观去南庄数里肇建于有唐逮今数百年中间衰弊吾家曽祖太傅公为司出纳且主盟兴起之相继累世不坠兵火之后殿宇久废弗理房舍荒寂璨今再至不胜感叹故作二诗绍兴甲子季秋乙亥蒋璨拜呈吴　说
　　吴傅朋三诗帖【游丝书】
　　楼前暮霭暗平林楼上人愁寒思深未必薄云能作雨从来秋日自多隂三年客梦迷归路一夜西风老壮心欲作新声寄遗恨直【阙】先断缓盈琴
　　久隂忽晴已可喜况复夜气驱蚊藏清风逆回六月热急雨借得三秋凉非惟归云人目快更有白月天心当从来万古有未尽待子一夕心胸张
　　剑气寒高倚莫空男儿日月鏁心胸莫藏牙同痴虎好召风雷起卧龙世说王侯无【阙】种古常富贵及耕农须将大道为奇遇莫踏人间龌龊踪　绍兴戊辰歳十月十三日书于防港吴说傅朋
　　吴傅朋叙慰帖【行楷书纸本】
　　十二【项氏编号帖内项氏诸印不録】
　　说顿首上启区区叙慰已具右疏即日凝凛不审孝履何似未由一造庐次惟冀节抑哀苦以承家世寄托之重不胜至望谨奉启不宣说顿首上启大孝宣教苫次张九成
　　张子韶宫祠帖【行书纸本】
　　九成再拜闻宫祠已满且复有疮疡之苦计今已安平三八哥得书四一哥遂有一男子可喜可喜想见其室中亦自此无事矣诸令弟读书不辍尤用慰怿范兰止以武举得官不闻其能文也去歳能赋者乃向来对门居程逖耳范亦可往来一见自知其人矣九成再拜张横浦书黄庭经【小楷书原文不录】
　　外录
　　书画舫云张九成小字黄庭经全法逸少
　　朱敦儒
　　朱希真别后尘劳帖【行草书纸本】
　　敦儒再拜别后尘劳都不果寓书亦寂不寄声第勤尚想比日想诸况安适向者李西台书久尘文府乞付示久不见此书日夜梦想告宻封付此兵囘也必不以煎廹为罪媿悚媿悚偶作书多不能覼缕何日得相从于黄岗怀玉间临书神驰敦儒再拜
　　张　纲
　　张彦正乞授封号帖【行楷书纸本】
　　纲比以小儿坚乞囘授封号事上干钧聴方惧冐浼乃特为开陈俯从所请非参政留念之力何以得此举室荣感不可言坚以宫祠任满束装造朝已令申乞呼召面列谢悃傥辱与进略赐提耳之诲使晩学小生得所矜式幸甚幸甚　右谨具呈资政殿学士左大中大夫致仕张纲劄子
　　张　浚
　　张徳逺逺辱手翰帖【行书纸本】
　　浚再启逺辱手翰良佩勤厚治郡无补丐祠允荷上厚恩锡以异数方具牢辞未知所报行李已出城谋为湖湘寓居之计笔脯为况慰感慰感益逺防集唯祈加卫浚再启
　　张徳逺谈笑措置帖【行书纸本】
　　浚再拜防贼陆梁出于州郡养成端倪渐以滋蔓左右谈笑措置招抚勦除惬当事防朝廷倚重巨鎭一聴规谋切望颐旨早为之所庶民获安居为惠甚大僭率僭率俊再拜
　　张忠献即日小雨帖【行书纸本】
　　浚咨目顿首再拜即日小雨作寒伏惟机政之暇钧候起止万福区区已次丹阳张期以今日相防岳过太平数日之间事可决也惟钱粮邈然无涯户帖州县皆不敢催督尚观望改易耳将如之何早夜思之任今日之责者诚难内有轻举之谤【阙数字】敛之责终不若前时居庙堂者偷安寡悔之为愈也然则国家大计又将如何况吾侪被上厚恩且天下所责望乎凡有可致力者更冀黙运于内切祝切祝常州许笔甚佳但毫极难得已令计置余为天下自爱不宣浚咨目顿首再拜元鎭丞相老兄钧座二十八日早谨空
　　张魏公早上封示帖【行书纸本】
　　杷【项氏编号内项氏诸印不録】
　　浚顿首再拜今日早上封示彬父囘御前逓论事劄子圣意喜甚伟哉深切着明之论也今士大夫才识学皆不到而又重于为已轻于谋国尚乌足与图事哉幸公留意川陜上流近事及人才之可用事机之可为措置之可行者归以告上至望二十日午不宣浚顿首再拜彬父制置尚书友契台坐
　　张　栻
　　张敬夫寄刘公诗帖
　　栻顷在湘中尝约刑部刘公脩斜川故事城南有邱岿然因以南阜名之是歳来守桂林负此约三年矣戊戌五月与周允叔吴德夫宇文正父传父登雪观和五柳翁韵谨书以寄刘公栻再拜
