<!-- { "loadSidebar": true } -->
　　予尝闻外舅存悔翁论袁先生诗可近半山而困学于此十三章期以少陵山谷然山谷律法虽严未免削刻不能无诡遇之意视少陵阔步随心未甞不范我驰驱者前軰评之矣况闲逺清丽不知可尽山谷否耶困学必有所见也且此所【阙】杂赋皆五字诗律吕和谐使气有所充岂不可造少陵之藩耶更阅全集则存悔当中的矣姑摭此以问于仲长天厯三年春正月京口陈方谨题
　　今集庆昕公乡年客南屛覃思文字间视【阙】教寂音不啻方驾过也故论议诗与文斤斤少许可独盛称呉人袁静春先生所作诗至谓清丽秀润数十年所无有元祐固已惊掉而昕出先生诗读之恨不多见而昕言已足信及来呉中先生子泰仲长与元祐相友善且已集録先生诗为若干卷刋行元祐得尽读先生诗而昕之言益信此卷先生手泽仲长寳藏者鲜于君首题直以杜拾遗黄太史并言黄从杜出其间不可分寸乱鲜于大手笔而其言如此盖自有所见今昕公为天子祠官言论重当世元祐闾巷贱士不足知先生故托昕推重先生之意于卷后而归之仲长云至顺二年龙集辛未夏四月己酉遂昌郑元祐拜手谨题予不识通甫而亦不多见其诗所见者止是十三首而已然即是十三首而闲雅靖专之趣已见言间虽尚论其人可也独诗乎哉东阳桞贯题予生晚不识困学翁而雅善其子必明每见其论先友之能诗者呉下袁先生必在其间及客呉先生已矣获交其子仲长出先生所爲诗一卷手泽尚新有困学翁跋语予于是益知必明之言信而有徴诗曰虽无老成人尚有典刑是卷近之矣四明姚安道书
　　先生落拓不羁放情物表肆笔成章皆直写其胸中之竒春江静波秋山峻峯不足为喻也吾侪碌碌从俗浮湛与先生相去远甚而欲强加评品正如盲人説象知其鼻谓象如杵知其牙者谓象如芦菔根一语不契便成聚讼岂不发先生泉下一哂也哉时元统二年七月二十八日黄溍书诗曰髙山仰止景行行止每恨生晩弗获亲承前軰先生论议幸于文字间时得接对文采风流之懿今观吾乡袁先生手书诗什洎鲜于困学至黄文献公诸搢绅大夫士题识如拂防雾而观景星之昭粲心目俱开矣伏读再四谨书于后洪武戊寅夏五月五日诸生王璲拜题
　　吾郡通甫袁先生元大德五年辛丑自石洞书院谢事游杭因书五言唐律十三首奉渔阳鲜于公伯机伯机时为浙东帅府都曹吟诗作字竒态横出一时南士多慕与之防故通甫亦以诗求正越明年壬寅伯机北还得官太常典簿以没又四年丙午通甫亦捐世矣迨后二十五载通甫之子仲长出仕江浙儒学提举龚璛子敬礼部尚书致仕千文传寿道集贤学士贡文靖公奎仲章江浙儒学提举郑元祐明德翰林待制桞贯道传侍讲学士黄文献公溍晋卿暨子敬之壻陈方子贞四明姚安道师各有题识入国朝洪武中吾郡赠太子宾客文靖公王璲汝玉复书于卷以致景仰之意今年正统戊午通甫五世孙刑部检挍以凝复求予题呜呼吾郡素称士夫渊薮世变相仍故家子孙能嗣守先业者鲜矣通甫手书诸诗在元大德间距今一百四十年矣是非子孙之贤其能保藏而不失坠也哉虽然犹有进者诗曰孝思维则通甫之学之德困学以杜拾遗期之龚子敬叙其诗谓得性情之正墙东谓其嗜欲之机浅是皆后人所当勉焉者也敢以是复诸检挍呜呼其鉴兹哉嘉议大夫都察院左副都御史海虞呉讷敏徳识寛少喜考论呉中前軰甞阅元黄文献公文集载袁静春先生墓志知其为呉人而尤以不得见其子孙为恨他日社学师袁以昭氏过予谈及其家世则静春乃其五世祖也又明日挟静春所寄鲜于太常防钱塘杂诗来示于是静春之子孙既得见之又得见其手迹而诗有懐呉中钱德钧以下诸友之作又因得见前軰数人于一日间为欣幸乆之呉寛
　　吾　衍
　　吾子行书古文篆韵二帙并记【原韵不録】
　　余自志学习篆画丁卯嵗自征建昌得古文篆韵于白鹿书院兵火之余只字无存友朋间以此役吾性不能辞一时率意寕无小失一日防应方中于阮舜咨之堂偶尔言之遂得其本归证差谬有哂予者曰年如许亦晚矣因思小失为人所讥孰若证之以免鱼鲁焉遂不以老而废笔聊备检阅时至元丙戌中秋前三日秋岩老子记
　　此本为吾子行先生笔也先生名丘衍住杭之先花坊时年二十七即不下楼楼上下分业子弟客至僮辄止不使登通焉使登乃登先生好古变宋末钟鼎图书之谬寸印古篆实自先生倡之真第一手赵呉兴又晩效先生法耳所着有学古编字源七辨篆品三十八则私印有竹素山房吾氏子行我最嬾懐真乐飞丹霄数印印鼻小韦带尝在手弄之盖欲和其四棱令有古意是本正子行耑业秋岩得而证冩之者焉至正七年嵗次丁卯五月望嘉禾陶九成识
　　吾子行为钱唐人不仕不娶离世异俗好古博雅隐居授徒四方之士相倾慕者冠履交于户内而子行不以贵贱为低昂可者与之不可者拒之居仅容膝迎送未尝下楼留心古道乐志箪瓢不与世俗争妍巧盖亦尚友千载者治初得说文解字篆韵于沈石田氏所少者古文篆韵耳今复得子行手迹不惟防画足法且合之成全书良足快心耳嘉靖甲午中秋菽园庸史王鸿羽识
　　外録
　　瑚纲云吾禾沈叔雅嘉暨子商丞工篆八分所徃还多名流董氏戯鸿堂帖其手摹勒石也与余交有年矣叔雅垂尽时以是书授余曰此吾一生得力处也余即酬而阅之豁然心目焉盖篆既分韵可检每体各书字文所出为古孝经石经周易古毛诗古尚书古周礼古礼记古春秋古论语古尔雅周书隂符经道德经古老子古庄子古汉书碧落文籀文古文杂古文说文演説文荆山文石郭文开元文牧子文澄裕古文古世本古月令古乐章乂云章汗简风栖纪茅君传天台经幢南岳碑华岳碑三方碑云台碑弥勒传碑王庶子碑樊先生碑贝丘长碑陈逸人碑比干墓铭杨氏阡铭季札墨铭赵琬璋古字畧李商隠字畧卫宏字説郭招卿字指庾俨字书朱育集字李宗吉释字王存乂切韵祝尚书韵崔希裕畧古顔黄门说张庭珪剑名裴光逺集缀济南集杨大夫集徐邈集张楫集李彤集孙彊集马日集林宜集诸书观止矣无以复加矣乃叔雅故今之子行也不但伎俩相当品行亦相若惜其父子相次作古无有继之者哉
　　吾竹房书杜诗诸帖【小篆书】
　　碧山学士焚银鱼白马却走深岩居古人已用三冬足年少今开万卷余晴云满户团倾盖秋水浮堦溜决渠富贵必从勤苦得男儿须读五车书　呉人钱翼之与仆交游数载每欲得篆字而不言仆谓好事若此岂可无片纸为相赠意今日雨作宾朋不来因染笔写杜诗一首字不甚好然其意则颇有拙处姑且充数俟他日心宇清泰别作一纸未害也大德庚子正月廿有六日赵郡吾衍书
　　招雨师文
　　大德三年夏六月天旱不雨民以为忧且祠祷多不应文士吾衍呼雨师而告之为之文而焚之曰穹宇之分奠兮以溷以清嘘以为炀兮吹之以冷爰施降之有序兮下上以寜旁礴之有所或冷兮皇览告余以不成惟兹夏之亢盛兮草木暵以蚤零曷有渰之不沛兮火腾辔兮輘兢望凯风之靡至兮嘑萍翳以弗兴魃倡披以驰骛兮吾有哀夫民之惩大荒之畺兮爞后土之隂精恐暍死之骈道兮蔓天造之忠贞刍灵鳞兮齐以盛神之俫兮靁为霆款帝阬兮复俫下庶九有兮民惟正圉赤魃兮山以围风尔驾兮云尔旗泽下兮万福厘陈吾辞兮其【阙】兹
　　桃花雨乐府一章寄翼之
　　秦源春梦阳防晚风散惊红作秋苑闲隂碧树摇暖云茸苔罗水香氤氲蝶飞不湿烟锦路呉娥怨涩鸾阶步参差海羽防燕来依防石舞潇湘回
　　古诗一首送翼之囘呉
　　防子动归思南风起秋声我亦当此时相送难为情交朋尚如斯况尔懐父兄三呉亦邻邦一水非逺程君还姑蘓台我留凤凰城两地各相望驰心互奔倾流光若頽波彼此即寓萍浮世苦离散辗转百虑萦何能慰予懐握手徒营营
　　次韵谢钱翼之
　　笔翰西台妙文章五凤楼美才须比玉直道岂如钩呉苑辞春色江风散旅愁吾庐正萧飒二仲得羊求
　　菌耳徧沃野
　　菌耳徧沃野琼芝亦芬芳羣隂掩其茨谁复知尔良我愿得此草移根植崇冈闲攀紫金防挹露晞朝阳服食换緑髓轻举过紫皇招携三辰防与之同辉光
　　与邻寓人隔屋对月夜话【诗内小字自注】
　　御冦连墙屋神交得谢瞻【谢有隔屋夜话事】偶逢吾所契共语月当檐防禄终何补良才尚此淹凭君纵论未怪发幽潜
　　右故人吾子行手迹十二纸皆前后得之于书夹所藏复恐散落集而存之其为人见石塘胡先生所为墓铭兹不书后三十年为至元五年己卯九月九日江村民钱良佑识
　　附録吾子衍文塜铭金华胡长儒譔
　　吾衍字子行太末人大父为太学生留弗归遂家钱唐子行工篆书通声音律吕之学读太经号贞白处士慕李长吉诗乐府效其体为之气韵辄与相似性旷放有髙不仕之节自比张志和郭忠恕玩防一世遇人巧宦善富如虫蛆臭腐将噬染已其所厌弃者诣门请谒从楼上遥与语吾出有间矣顾弹琴吹洞箫抚弄如意不辍求室委室教小学常数十人未成童坐之楼下与客对谈笑喧楼上下羣童一是肃安好讥刺轻侮诗人文学士独盛称杭仇仁近婺胡牧仲汲仲至谓百年止有其人著述有尚书要畧晋文春秋楚史梼杌说文续释道书援神契卦间气中编等书初子行年四十未娶所知宛丘赵天锡为买酒家孤女为妾女甞妻人年饥弃归母与后夫匿弗言辄去之太末妾为子行产子数日死留五年当至大四年秋故夫防知妻处讼之逮母母来【阙】子行所又逮后夫后夫复舍于子行因伪楮弊事觉捕得言主人子行固弗知逻卒辱子行南行数百步録事张景亮识子行叱逻曰是不知情者摄之何为即解纵遣归腊月未尽二日甲午子行持诗一章暨縚缁笠以诣仁近别值晨出家留诗还縚笠子行去不知所之其诗曰西泠西畔断桥邉意将从灵均于斯明年三月辛酉卫天隐以六壬筮之得亥子丑顺流象曰嵗子月巳旬寅斯首亥为水乡已墓在丑惟子与丑无禄霣虚墓非其藏死沉江湖是生戊辰土为宰制土弗胜水家绝身弃此其骨朽渊泥九十日矣与诗合西湖多寳院主僧可权从子行学诗闻其定死哭甚哀为琬良石镌碣院后与浮屠师遗塔相望曰皆吾师请长儒铭庶几子行有后世名其铭曰生不渎死不辱贞哉白余自至元元贞间客杭得交子行父虽齿在余先甚欵宻也余徃来于杭有年间归呉门每承以诗或书尺见寄今犹有存者其过山村翁诀别之诗按胡汲仲先生塜铭乃至大四年也越三十一年为至正改元始见其手迹于卢山甫家感悼之余为作七言一首以附于后亦挽之之意云时余六十又四良右
　　无家人拟地行仙自号青霞小洞天爱竹每留縁郭寺吹箫时泛过湖船诗魂波摇月篆脚垂垂雨在川老我犹能见遗墨可堪回首断桥邉
　　程钜夫【名文海以字行】
　　程雪楼可人帖【行书纸本】
　　文海顿首再拜月庭教授学士足下薄嵗来归缅想可人于千里之外新春使至故意何长开以婣聫良厚不薄逯先君无恙日媒妁有以近曲一二言悠悠未决比抵家防约叶之叶从遂且然诺闻命惜晩如何如何义斋贻书申以重礼不敢当也亦不敢讵也受飱返璧可乎徃复间幸为道谢意臧簿犹未过此同文并福寜记俱欲得数本便中示及幸幸雠言简率尚规嗣陈不具文海顿首再拜元夕后一日
　　李　倜
