<!-- { "loadSidebar": true } -->
　　畵鉴云呉道子笔法超妙为百代畵圣早年行笔差细中年行笔磊落挥霍如莼菜条人物有八面生意活动方圆平正髙下曲直折筭停分莫不如意其傅采于焦墨痕中略施微染自然超出缣素世谓之呉装当时弟子甚多如卢楞伽杨庭光其尤者也五代朱繇亦能彷佛终不甚似览者当自得之尝见道子荧惑像在烈焰中神像威猛笔意超动使人骇然上有金章宗题印秘在内府又见善神二防摩利攴天像帝释像木纹天尊像及行道观音托塔天王毗沙门神等像行笔甚细恐其弟子辈所为耳
　　又云人物于畵最为难工葢拘于形似位置则失神运气象顾陆之迹世不多见唐名手至呉道子畵家之圣也照映千古至宋李公麟伯时一出遂可与古作者并驱争先得伯时畵三纸可敌呉生畵一二纸得呉生畵二纸可易顾陆一纸其为轻重相悬类若此
　　又云唐畵龙图在东浙钱氏用绢十二幅作一帧其高下称是中止畵一龙头一左臂云气腾涌墨痕如臂笔迹圆劲沈着如印一鳞如二尺盘大不知当时用何笔如此峻利上有呉越钱王大书曰感应祈雨神龙并书事迹旧作呉道子要之唐人无疑也
　　太平清话云朱紫阳畵深得呉道子笔法林和靖亦善绘事
　　米氏畵史云苏子瞻收呉道子畵佛及侍者志公十余人破碎甚而当面一手精彩动人防不加墨口浅深晕成故最如活王元规家二天王皆是呉之入神畵行笔磊落挥霍如莼菜条圆润折算方圆凹凸装色如新与子瞻者一同李伯时家天王虽佳细弱无气格乃其弟子辈作贵侯家所藏率皆此类宗室令穰处天蓬亦真吴笔周穜字仁熟家大悲亦真今人得佛则命为呉未见真者唐人以吴集大成而为格式故多似尤难鉴定余白首止见四幅真笔也
　　书畵舫云古今书畵名家而得仙者郗鉴为南门亭长陶景为莱都水大监萧子云为洲长史杨义为东华上佐唐宗为太阳朱宫仙人李白为东华上清监吴道跃入畵中遨游洞府杜甫为文星典吏顔真卿归塟惟空棺亦云尸解白乐天为海山院主呉采鸾夜领水府事宋徽宗为东华帝君郭忠恕流窜海岛蜕形仙举米芾从众香国来临终乃悟石曼卿为芙蓉城主宋髙宗乃元载孔升天帝下生杨廷秀为莲花博士冷谦晚有畵鹤之诬隠壁仙去斯皆灼灼有据杂见传记者也
　　又云胜国陆友得卫青古玉印着印史传世丑近购陆机平复帖王羲之此事帖尉迟乙僧华葢天王吴道送子天王苏轼三马图赞米芾宝章待访录王南村真逸沈周仙山楼阁因之造清河书畵舫其揆一也
　　卢楞伽
　　卢生过海罗汉图卷【书畵舫定为卢生本仍之俟考】
　　过海罗汉龙王请斋乃唐道子笔本昔佛在世特勑请诸大阿罗汉不入涅槃天上人间为诸施主作大福田化运神通显扬教法宝斯像者灵山一防俨然再见今日瞻仰者当自证知泉日圣题米南宫云李伯时畵如春蚕吐丝法宗顾陆张吴论者又谓鞍马逾韩干佛像追呉道其山水人物则专仿李思训韩滉兼得潇洒之致求之前古得未曾有今观此图南宫之言信不诬矣必大出方广洞法海茫茫本无色相作如是观神通妙用般若慈航十方世界一大涅槃古洪西山许次孟赞
　　真无般若航开眼一梦幻参透后三三究竟登彼岸紫阳樵人
　　大地山河境界寛重重妙入一毫端乾坤仗飞来去巨海舁盂势往还伏虎降龙霞霭霭腾空履汉路漫漫唐吴写出声闻迹妙用神通几万般白云山埜衲义金
　　无际洪波接逺空神机宻运访龙宫旌幢出迓烟霞重此事荒唐竟莫穷
　　右一
　　超尘何必眷情交弃却禅心蹑海涛来往不殊商贾虑瑶池又恐宴蟠桃
　　右二　嘉禾王循
　　题过海罗汉图卷后
　　永乐庚子懐逺将军冯公世贤出家藏罗汉图卷求予题逾年无以复公之命非敢久缓葢乏超特之见格致之学也闲展卷细阅昆虫动植之物珍寳杂用之器皆曲尽其妙匪近时畵工可及前忍辱王先生品题为过海罗汉图乃唐呉道子旧格宋龙眠居士李公麟所重摹先生为文记之立言运思状形写物纎悉弗遗实仿韩退之畵记而作也昔退之在贞元间客京师同居有独孤生申叔者因与弹棊较胜负退之遂得独孤杂古今人物小畵一卷爱甚虽百金不愿易也明年出河阳与二三客论畵品格因出而观之座有赵侍御者戚然若有所感谓亲所摹也游闽中亡之且二十年矣退之感赵君事遂赠焉作畵记以自观覧后秦少游谓退之此记序事该而不烦故仿之而作罗汉记忍辱此作质而不华详而有纪汪洋大肆奕然可观岂非近取于秦而逺仿于韩者欤忍辱名髙当代雄视千古绩文种学博洽老成尚至如此况予小子学无成就岂敢同驱并驾故其久无以复懐逺公之命也卷中罗汉已下总若干人出者迎者伸者赴者昂者俯者渉者荷者伺者慕者回顾而前盼者瞻礼而起敬者形虽不同要皆腾蹑于波涛瀚漫空阔无涯之际也所乘之物若鱼龙螭与夫虾蟾之属皆鳞虫也虎猴鹿豚师子犀马皆毛虫也植物则为松树芭蕉栖息则有宫藏之所戴于首曰笠履于足曰屦以至锡杖道具明珠挥扇麈尾如意浄瓶旗幢斧钺之属亦皆手中所执之具以备其仪者也説者以为人各显其神通儒者所不道然呉作之于唐而李摹之于宋此畵之上品也退之记之矣非为此而作也而少游忍辱复效之于百世之下皆文之足以于无穷也懐逺公由武而文博雅好古声色之不迩金玉犬马不萌于念虑酷嗜图畵文墨亦可谓难能者欤忍辱此记作于丁酉十一月越明年先生物故矣予抚斯卷不觉为之慨然于是乎书永乐十九年歳在辛丑春正月赐进士出身翰林庶吉士嘉禾朱孟德书
　　龙王请斋过海罗汉图一卷乃宁夏卫指挥同知冯杰世贤之家藏也褏出示予而速记予熟阅之罗汉一十六人惟荷笠搘笻出自岩洞者不阐其神通余皆阐其神通者也一人松下结伽趺坐举臂欠伸未行有鹿在旁延伫以俟之执麈尾骑哮吼虎者一人前有猴奉鉢导之后有浄人以锡杖肩道具随之临海一人以竹杖止龙右足已蹑其背左足犹在岸也其势活动可骇披袈裟持竹杖者一人踏螭水中浩瀚无涯一目万里乘锡杖擎明珠以引在天飞龙者一人有浄人践蟾蜍瞪视欲其辄来下也褊袒右肩脱二屦踞豚者一人有践鱼童子侍焉波纹縠皱叶泛芭蕉上乘一人捻数珠若念佛者一人蓬头乘拄杖左握扇右指中流浄人顶道具以示念佛者若微笑也脱防障日乘鉢者一人一人左扶拄杖右拥童子并三狻猊回顾乘鉢者若有言也踏犀牛者一人戴防而背军持踏者一人服袈裟而持如意俯首示敬而乘笠者一人放光鉢中而踏马者一人一人睂长过膝展尼师坛坐者有四鬼舁其四隅驰走如飞惊涛为之卷雪有浄人践虾以竹杖肩道具急尾其后也既而幽境深入一鬼旗导前衣执圭恭敬出迎者请斋龙王也束带抱文书者判官也树宝幢操金钺者二甲士也云霞顿开宫殿呈露于跳虾之际者水府也是为请斋罗汉之所也以上罗汉凡一十六人童子二净人四凡六人龙王一人判官一甲士二鬼五凡八人龙虾各二螭鱼蟾蜍各一凡八虫虎猴鹿豚狻猊犀牛马各一凡七兽笠防锡杖拄杖屦各二竹杖四道具三明珠数珠扇麈尾如意军持尼师坛旗幢钺各一凡二十七器用松芭蕉各一凡二种宫殿一区合人虫兽器用等共七十五数宫殿一区不与其数也予阅此图下笔一一精微曲尽其妙实畵之神品也或谓唐呉道子笔以予辨之纸非唐纸葢呉旧本而重摹于宋李伯时者也窃叹道子于诸罗汉皆畵其蹑龙骑虎等状得以阐其神通而惟荷笠罗汉不为畵其得以阐其神通之状者何欤岂其有感于当时而托之以寓其意乎不然若诸罗汉以阐其神通宜见恭敬出迎于龙王若荷笠罗汉虽不阐其神通然亦及于请斋者又何欤予于是知龙王诚有其佛眼尤加恭敬于若人者非有惩于昔之耆域王乎昔佛在罗阅城耆域王请斋佛及五百比丘而不及罗汉般特耆域进清浄水而佛不受曰尔奚不及般特也耆域即致般特佛命阿难进水于般特且使不起座而遥授其鉢于佛手中耆域异其神通以慢贤圣懴悔也以今龙王尤加恭敬于若人者非有其佛眼而能如是哉茍佛见之必大欢喜恶有不受清浄水于耆域而曰尔奚不及般特也耶然则道子托之以寓其意者非感当时亦有耆域之侮慢于般特者乎此予之所以窃叹也书之为记世贤其宝之永乐十五年十一月日南至庆府伴读文林郎前知河南长葛县事金陵王逊书时年八十一
　　跋过海罗汉图卷后
　　余得古过海罗汉龙王请斋白描图一卷题赞诗记儒释相杂而儒为多观金陵忍辱王先生一记为最而嘉禾朱吉士次之余亦有可取者其中论畵之妙品评尽矣不容置喙第因以为呉道子笔本首泉说而忍辱以为重摹于李伯时又云纸非唐纸窃有疑焉披玩嵗乆考校日深或得其一二葢前方长二图书一则为善卿一则为敏东后一香鼎图书又为岐山要之岐山为周敏东为日出东方敏速之意孟子曰鸡鸣而起孳孳为善者舜之徒也其昉字之意乎传曰周昉穷丹青之妙又曰昉畵士女为古今冠絶在唐为长史尤善传神能得人之神气情性虽韩干莫能优焉则此为昉之畵无疑矣谓道子者非也谓伯时重摹者亦非也其纸则竪纹竹纸止髙一尺许而长尺有半葢晋物收藏于唐人者也宋岂有此哉赏鉴家当知所择矣今观此畵重经褙褾者几矣烛之以日破碎过半纸更烂脆非唐世代云迈何以至此乎其碧云春树一笺则蚕蠒粉笺宋代物尔呉为唐之畵圣李为宋畵中第一非次于周者但博洽之学乃格物之一端而铨定之功亦游艺之一验也故闲中手自装补又信笔跋之于后永为家宝不知后之观者复以余为何如旹嘉靖戊子二月上旬之吉五江散人廖俊书于郇墟清隠之精舍白描过海罗汉一卷细润古雅流动活泼原系卢棱伽笔自唐初迨今相传八百余歳矣卷中品题者九人有类聚讼未能画一独齐郡周宻公谨慧眼精鉴载之云烟过眼录中【旧是司徳用进所藏行间印识见存今刻本误列郭北山祐之名下非也】而不为作跋岂尚惑前人之语耶万厯丙辰重九亭午有客以此见示后学张丑倾囊购取之越三日始克穷其妙趣为之改评述赞所谓虽违众吾从周也赞曰棱伽畵法逺从晋过海罗汉技无賸泉必大皆错认好竒又见皇明俊南渡珍藏许次孟转眼重归司子进岐山却是公谨印品题到丑论始定百世不惑以俟圣丈六白麻抵瑜瑾御李斋东厢展玩书【小字自注】
　　外录
　　书畵舫云元僧泉载记明书方知益公跋语后人妄益无疑昉字景元一字仲朗见名畵记进字徳用别字善卿与韵解合此又灼然无疑者又云髙深甫尊生八牋叙唐人名畵止六人共八图而周昉过海罗汉品第六郑重如此乃不知出自卢生谬矣
