<!-- { "loadSidebar": true } -->
　　信本书荀氏汉书节楮册小楷在潭州南楚门胡氏淳处又书道林之寺碑在潭州道林寺笔力险劲勾勒而成有刻板本又江南庐山多裴休题字塔诸额虽乏笔力皆种种可爱
　　欧阳询碧牋四圣草帖仝后虞帖在张汝钦处
　　秘书少监虞世南书汝南公主墓志真迹
　　虞永兴积时帖古双钩摹本在承议郎洛阳李熈处翰林学士维之孙夹缝有储氏印某借橅石
　　伯施枕卧帖双钩唐模本在朝奉大夫钱唐闗杞处上有储氏图书古印闗尝谓某曰昔越州一寺脩佛殿于梁栋内龛藏一函古橅数十本所可记者王右军十七帖世南枕卧帖十鬭九帖褚遂良奉书寜帖上皆有储氏图书字印致功精絶毫髪干浓毕备闗与僧善购得枕卧十鬭九书宁三帖
　　中书令褚遂良书枯木赋唐粉蜡纸搨书也在承议郎合肥魏伦处収以为真迹魏氏刻石某官杭过润借观于甘露寺
　　孙过庭草书千文真迹黄麻纸书钤缝有梁秀収阅字印王氏图书随圏四转其异制也在王诜处
　　李邕多热要葛粉帖真迹白麻纸上有唐氏杂迹字印陈氏图书字印勾徳元图书记字印紫微舍人石扬休物故今在其孙前宿州支使彞庚处
　　李北海四帖内一幅碧牋有唐氏杂迹勾徳元印记陈氏图书与石庚所藏多热帖同在章子厚家
　　唐礼部尚书沈传师书道林诗在潭州道林寺四絶堂以杉板薄畧布粉不盖纹故嵗久不脱裴休书杜甫诗只存一甫字某尝为杜板行次纪其事沈牌某官潭借留书斋半嵗搨得其石本为橅石僧希白务于劲快多改落笔端直无复缥缈萦囘飞动之势
　　率府长史张旭四帖真迹在杭州陆氏大姓也旧有五帖第一秋深第二前发第三汝官第四昨日第五承须今所存四帖汝官后有一古印文记不可辨昨日承须二帖襞纸也陆氏子素从奉议郎闗景仁学闗因借橅三大帖余丱见石本于镇戎军及冠官桂林朝奉大夫闗杞为使者语及始知石在闗氏二十五官潭杞通判邠州以石本见寄三十五官杭而景仁为钱唐令陆氏子登进士第者来谒与闗谢而阅之既见真迹独秋深一帖话之良久颦蹙而言嘉祐中太守沈文通借观拆留不还自此不复借出遣工橅得之即归诘遘弟遫时为郡从事乃言在其侄延嗣处今归余家
　　张长史季眀贺八清鉴等帖真迹楮纸上笔法劲古不类他书世间季明第一书也在承议郎苏液处世多石刻
　　伯高虎儿等三帖真迹在王晋卿第
　　太师颜鲁公书岭南刺史绫告真迹在朝奉郎临江许彦先处
　　真卿与李大夫奏事张溆二帖在张汝钦处
　　颜书送辛子序真迹楮纸上在宝文阁学士谢景温处前后为好事者以笔描二大印其文乱仍书字其中不合缝鉴非笔甚累墨宝某佐宝文于潭屡经赏阅颜尚书顿首夫人真迹楮纸破烂过半在驸马都尉王晋卿家
　　与郭定襄争坐位第一帖真迹用先丰县先天广徳中牒起草秃笔字字意相连属飞动诡形异状得于意外也世之颜行第一书也缝有颜氏守一图书字印在宣教郎安师文处长安大姓也为解盐池勾当官携入京欲背予得见之安自云季明文鹿脯帖在其家
　　祭叔濠州使君文真迹楮纸多改抹安氏携至京颜平原乞米帖真迹楮纸上在朝请郎苏澥处度支郎中舜元子也得于闗中安氏士人多有临搨本此卷古玉轴缝有舜元字印范仲淹而下题跋某尝十余阅清臣踈拙帖麻纸书真字清劲秀发亦与李大夫同时颜责峡州别驾此颜第一帖也
　　唐彭王傅徐浩书张九龄司徒告真迹在其孙曲江人岭南县令张仲容处某官于桂林借留半月仍以覆裹欲为重背仲惜其印缝古纸不许九龄神道碑亦浩书张凝式书三帖在张汝钦处
　　陈贤草书六七帖字竒逸难辨如日本书上亦有唐氏杂迹印在驸马都尉李公炤家
　　韩择木八分真迹楮纸上在丁景处第二行书官位以大字改为中字
　　懐素书任华草书歌真迹绢书两幅字法清逸歌辞竒伟在驸马都尉王晋卿第尚方有三幅乃其后幅适完尝请出第观复归尚方
　　懐素诗一首真迹绢书亦在王晋卿第
　　懐素千文真迹在苏液处沈遘刻板本是也
　　懐素自序在湖北运判承议郎苏泌处前一帖破不存其父舜钦补之
　　懐素草书祝融高座帖在王洙参政家
　　又三帖绢帖云贫道胸中如刀刺第二帖见颜公第三帖律公发懐素不与世之第一帖也在安氏又书三幅在故相张公齐贤孙汝钦处
　　唐僧高闲草书千文楮纸上在承议郎李熈处
　　右目覩
　　王右军书家谱在山隂县王氏家越州教授王涣之以书抵某具言有此书
　　逸少玉润帖苏州教授闾丘吁云在承议郎建安王实处有古跋令装书人背久不还及翦却半跋皆唐名公也付理不可得匠人愿赔四十千即知其窃真得金已多
　　中书令王献之已复此节帖在朝请大夫新昌石元之家闗景仁屡见之尝橅石某见两本精妙
　　王子敬帖宣义王硕云其父所収未得将出
　　兰亭橅本正议大夫章惇跋苏激所収兰亭云此与吾家所収同
　　洪元眘集右军越州两碑真迹在越州僧正子文处尝通许借未果
　　晋葛飞白天台字见石本真迹闻在台州
　　晋王浑真草帖晋张翼帖宋阮硏帖宋萧思话表连文帝批荅在驸马都尉李玮处某并见石本后见李云在高桥杨氏未获见
　　晋羊欣宋翼二帖并褚遂良摹兰亭见中书舍人苏轼云在故相王随之孙景昌处橅石在湖州墨妙亭屡见石本今在沈存中括家
　　老子西升经褚遂良书阎立本画在观文殿学士洛阳冯经处
　　褚河南书黄庭经闻緑绫所书丁谓孙倩处质在无锡民家为邑官借出
　　褚临王右军二帖在钱唐唐坰处自云未肯轻出登善奉书宁帖在闗杞处某见石本
　　虞世南书经在越州上虞
　　伯施书汝南公主铭起草在通直郎洛阳王防处见橅本云真迹在洛阳好事家有古跋
　　欧阳询鄱阳帖真迹在唐坰处橅石在灵隐寺
　　信本二帖在朝议大夫晁端彦处其本与苏州进士周沔同
　　欧阳率更四帖真迹在洛阳人家
　　东宫长史陆柬之书十八学士賛西京留台王瓘云在舍弟珪处
　　张长史全本千文见临淮令曾孝蕴云在京师谢氏亦宝文公远族也
　　伯高千文三帖在唐坰处模石为洛阳李师中
　　颜鲁公书韵海闻大书朱字鲁公书小字他人作苏驹云在其父刑部尚书处
　　真卿寒食帖绫书在中书钱勰处世多石本
　　清臣书一轴五幅见湖州廵检供奉官石裔驸马之孙云在其兄处
　　栁公权紫丝靸兰亭诗二帖待制王广渊橅石跋云龙图大谏李公帅府暇日出书请橅石李师中也洛阳人栁诚悬书栁尊师墓志真迹在钱唐唐坰处
　　懐素自序在朝奉郎苏液处杭州沈氏尝刻板本泌激皆舜钦之子苏氏自参知政事易简之子耆耆子舜钦钦之子激四世好事有精鉴亦张彦远之比已上三事并激云见之
　　素师书萧常侍日下三帖在晁端处
　　高闲书令狐楚诗真迹在户部尚书康季常家某见石本在湖州
　　右的闻
　　元祐丙寅八月九日米芾元章譔
　　存覆承须宝章待访录驰上此海岳遗迹幸秘之不宣存和南子昻承防相公【行书】
　　倪赞
　　秘阁宝章待访录大米小楷真迹秀润圆劲固足压倒苏黄尤是用笔妙处极得右军乐毅论法平原陆完僭评善书者必能深辩丁丑九日燕市重装谨题【八分书】
　　海岳小楷世所罕覩此宝章待访录全出泰和家法时杂欧褚笔仗定为盛年真迹无疑张奉米礼部小楷宝章待访录赵承防倪高士故物也近幸拜观于陆氏乃述赞以志之嘉靖甲子茂苑文嘉右军楷法首推黄庭宝章待访异世同神字字注目画画抽心谁其似之美玉精金
　　米南宫自叙
　　学书贵弄翰谓把笔轻自然手心虚振迅天真出于意外所以古人书各各不同若一一相似则奴书也其次要得笔谓筋骨皮肉脂泽风神皆全犹一佳士也又笔笔不同三字三画异形作意重轻不同出于天真自然神异又书非以使毫使毫行墨而已其浑然天成如莼丝是也故得笔则虽细为髭髪亦圜不得虽麄如椽亦褊此虽心得亦可学入学之理先写壁作字必悬手以锋扺壁久之必自得趣也余初学颜七八嵗作字至大一幅冩简不成后见栁而慕紧结乃学栁【金刚经】久之知出于欧乃学欧久之如印板排笇乃慕褚而学最久又慕段季展转折肥美八面皆全久之觉段全绎兰亭遂并看法帖入晋魏平淡弃钟左而师师宜官【刘寛碑是也】篆便爱诅楚石鼔文又悟竹简以竹聿行漆而鼎铭妙古先焉其书壁以沈传师为主小字大不取也大不取也右载韩侂胄羣玉堂帖万厯丙辰仲春十日长洲后学杜大绶书附宝章待访录真迹卷后
　　米元章楷法原从欧褚顔栁来蚤嵗正书宝章待访录藁宋末藏释存此山处珍异不在辨才老禊序下皇元有国时转入子昻元镇两名家今孟頫印记暨存手简懒瓒题名前后灿然溢目而不别作跋者盖其慎也或疑是录行笔结字极其沈着痛快颇乏嫌媚姿态殆秦观薛绍彭辈见元章论着可喜手录副本以传故行间字体多伪谬亦一证云丑按元章诞生皇祐辛卯是録脱稿实以元祐丙寅比时才年三十有六正其追想欧栁之日旹露褚颜遗法固宜小楷精谨防画畧无欹侧赵倪诸公购而藏之真具眼哉忆数年前曾见元章奉勅临黄庭经袖卷系宋秘府名迹笔意与是录正同世谓元章无楷法者误矣至于简字作简帖字作怗自是古文通用如王逸少书中淡闷干呕之例未足为元章病也私心向往有年百计购得于陈湖陆氏聊志其槩以当附骥云尔万厯乙卯初月八日吴郡后学张丑青甫记
　　海岳翁小册宝章待访录笔圜团扇西园雅集叙笔媚虽真行异体各自到也皮相者至谓宝章录法度森严似不出翁之手何异宋人评张旭遗迹信千字而疑郎官石柱记是徒闻骐骥千里而未尝知服襄之在法驾也噫张丑又跋
　　米南宫宝章帖装成志喜一絶
　　南宫楷法本唐人只字堪为席上珍展阅宝章千丈锦流传万古韵常新丑
　　王子才英孙号脩竹家藏【见周公谨云烟过眼录】
　　雪窦和尚亲书诗一卷【后有浮休居士米襄阳诸跋】　米老自作自书上清储祥宫碑【川纸上大书极佳】
　　弁阳老人云余家亦有米老自画自书天衣禅师第二碑序画絶妙为徳生豪夺去甚惜之
　　乔达之篑成号中山家藏
　　智永真草千文【一本徽宗题有政和宣和印一本永兴军节度使印韩侂胄印】　顔鲁公马病帖【高宗题签】　李伯时女孝经【伯时自书惜不全】
　　焦达卿敏中家藏
　　王逸少十七帖【真迹五纸】　不出户帖　唐孙过庭书谱【真迹上下全徽宗渗金御题有政和宣和印】
　　张受益谦号古斋家藏
　　李西台书新竹诗【后有苏子美跋是贾秋壑故物】　米元章帖十二册【各以其类为册如手简家书诗文各分类内有与友仁者有与寅哥者所谓虎儿是也花押乃两様是韩侂胄故物有阅古珍玩大印其后归史卫王府】
　　王子庆家藏
　　五字不损本兰亭【墨花满而后一行空处有李秀岩跋梦鸥堂二跋跋上有白石生四屧之印又有鹰扬周郊仪鳯虞庭印甚竒及防稽内史等三古印】
