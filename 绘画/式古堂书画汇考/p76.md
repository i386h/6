<!-- { "loadSidebar": true } -->
　　右苏文忠公真迹一卷公之书纵横斜直虽率意而成无不如意深赏识其妙者惟涪翁一人圜活遒或似顔鲁公或似徐季海盖其才徳文章溢而为此故絪緼郁勃之气暎日奕奕耳若陆柬之孙防礼周越王着非不善书寘之顔鲁公杨少师苏文忠公之列则如神巫之见壶丘子矣癸丑八月八日倪瓒
　　古人之墨迹虽更千百载愈久而人愈重者何哉非惟重其字盖敬其人也坡翁之名贯于今古樵夫孺子皆知之矧学其为人而为其法者能不敬慕之欤此卷前者得于种福僧舍后字得之马生洪武壬子秋九月东海徐达左整而题
　　癸丑八月八日固始王畹观于徐良夫氏之耕渔轩是日雨气作凉庭无来迹展翫再四因得窥见笔意
　　东坡先生文章气节震耀一世因孟君子之行事特为之记使顽懦之夫有以奋激扶直世道之盛心也岂特翰墨之妙而已哉良夫宜葆之南昌卢熊记
　　东坡先生文章忠义为一代伟人于书法波磔之工固不待论也临学之士当自思之庚戌三月望日吴兴杨勉
　　石徂徕之徳孟承议之功苏黄州之真迹三者皆足以并传不朽敬仰敬仰四明陈敬宗拜书成化戊戌嵗五月廿六日长洲吴寛与吴江史鉴游铜阬山观于下崦舟中
　　苏雪堂千文卷【草书原文不录】
　　外录
　　书画舫云又见俞氏东坡黄蜡笺上千文一卷字大如钱许全法藏真笔意后有漫题三段系连幅则翁本色书也右帖笔如游龙墨如凝漆原属刘完庵故物近质伯兄以绳处左方启南原博宰三跋尾极推许之好奇者谓为王逸老书非也【逸老王升之字】
　　东坡书养生论
　　养生论
　　世或有谓神仙可以学得不死可以力致者或云上寿百二十古今所同过此以往莫非夭妄者此皆两失其情试粗论之夫神仙虽不目见记籍所载前史所传较而论之其必有矣似特受异气禀之自然非积学所能致也至于导养得理以尽性命上获千余嵗下可数百年可有之耳而世皆不精故莫能得之何以言之夫服药求汗或有弗获而愧情一集涣然流离终朝未飡则枵然思饥而曽子衔哀七日不食夜分而坐则低迷思寝内懐殷忧则达旦不瞑劲刷理鬓醇醴发顔仅乃得之壮士之怒赫然殊观植发冲冠由此言之精神之于形骸犹国之有君也神躁于中而形丧于外犹君昏于上国乱于下也夫为稼于汤世偏有一溉之功者虽终归于焦烂必一溉者后枯然则一溉之益固不可诬也而世常谓一怒不足以侵性一哀不足以伤身轻而肆之是犹不识一溉之益而望嘉谷于旱苗者也是以君子知形恃神以立神须形以存悟生理之易失知一过之害生故脩性以保神安心以全身爱憎不栖于情忧喜不留于意泊然无感而体气和平又呼吸吐纳服食养身使形神相亲表里俱济也夫田种者一亩十斛谓之良田此天下通称也不知区种可百余斛田种一也至于树养不同则功收相悬谓商无十倍之价农无百斛之望此守常而不变者也且豆令人重榆令人瞑合欢蠲忿萱草忘忧愚智所知也薫辛害目豚鱼不养常世所识也虱处头而黒麝食柏而香颈处崄而瘿齿居晋而黄推此而言凡所食之气烝性染身莫不相应岂惟烝之使重而无使轻害之使暗而无使明薰之使黄而无使坚芬之使香而无使延哉故神农曰上药养命中药养性者诚知性命之理因辅养以通也而世人不察惟五谷是见声色是耽目惑黄耳务淫哇滋味煎其端好醴醪煮其肠胃香芳腐其骨髓喜怒悖其正气思虑烧其精神哀乐殃其平粹夫以蕞尔之躯攻之者非一途易竭之身而外内受敌身非木石其能久乎其自用甚者饮食不节以生百病好色不倦以致乏絶风寒所菑百毒所伤中道夭于众难世皆知笑悼谓之不善持生也至于措身失理亡之于微积微成损积损成衰从衰得白从白得老从老得终閟若无端中智以下谓之自然纵少觉悟咸叹恨于所遇之初而不知慎众崄于未兆是犹桓侯抱将死之疾而怒扁鹊之先见以觉痛之日为受病之始也害成于微而救之于着故有无功之理驰骋常人之域故有一切之寿仰观俯察莫不皆然以多自证以同自慰谓天地之理尽此而已矣纵闻养生之事则防以所见谓之不然其次狐疑虽少庶防莫知所由其次自力服药半年一年劳而未验志已厌衰中路复废或益之以畎浍而泄之以尾闾而欲坐望显报或抑情忍欲割弃荣愿而嗜好常在耳目之前所希在数十年之后又恐两失内懐犹豫心战于内物诱于外交胜相倾如此复败者夫至物微妙可以理知难以目识譬犹豫章生七年然后可觉耳今以躁竞之心涉希静之途意速而事迟望近而应逺故莫能相终夫悠悠者既未效不求而求者以不专丧业偏恃者以不兼无功追术者以小道自溺凡若此类故欲之者万无一能成也善养生者则不然矣清虚静泰少私寡欲知名位之伤徳故忽而不营非欲而彊禁也识厚味之害性故弃而弗顾非贪而后抑也外物以累心不存神气以醇泊独着旷然无忧患寂然无思虑又守之以一养之以和二理日济同乎大顺然后烝以灵芝润以醴泉晞以朝阳绥以五弦无为自得体妙心忘欢而后乐足遗生而后身存若此以往庶可与羡门比寿王乔争年何为其无有哉
　　东坡居士以桑榆之末景忧患之余生而后学道虽为达者所笑然犹贤乎已也以嵇叔夜养生论颇中予病故手写数本其一以赠罗浮邓道师绍圣二年四月八日书
　　苏文忠公乞居常州奏状卷【小楷书】
　　汝州团练副使本州安置不得签书公事骑都尉臣苏轼右臣向以狂妄得罪伏圣恩赐以余生处之善地嵗月未防又收录量移近郡再生之赐万死难酬臣以家贫累重须至乗船赴安置所自离黄州风涛惊恐举家重病幼子丧亡今虽已至扬州而赀用罄竭无以出陆又汝州别无田业可以为生犬马之忧饥寒为急窃谓朝廷至仁既已全其性命必亦怜其失所臣先有薄田在常州宜兴县粗给饘粥欲望圣慈特许于常州居住若罪戾之余稍获全济则捐躯论报有死不回臣今来不敢住滞一面前去至南京以来听指挥干犯天威臣无任俯伏待罪战恐之至谨录奏闻伏勅防元丰七年十月十九日汝州团练副使本州安置不得签书公事骑都尉臣苏轼状奏
　　东坡乞常州居住奏状不知何缘流落人间公之名节文章岂待赞叹今观其词翰凛然不可迫视岂以穷达得丧动其心者哉文集中亦有此一奏藁其词加详意者以此状为简略不足以动君父之听故改用加详者不然即先上此奏未能从欲而再用文集所载者俱未可知也当时玉音竟俞其请天地之大徳君臣之大义尽矣后之阅斯文者想例以为不祥之金不复留字仆生也晩不揆固陋辄疥卷末云嘉定庚午中秋天台谢采伯元若书于四明贡院
　　按年谱先生年四十九嵗有量移汝州之命在筠州留十日有与叶致逺唱和诗又有送沈逵赴广诗云我方北渡脱重江君复南行轻万里今此奏状则正其时也今其真迹乃出于宜兴徐文靖公家而笔力遒劲体格雄杰髣髴有黄庭乐毅等法不知何事散落人间今梁谿华中甫欲寿之坚珉以垂不朽庶防文忠公之忠节文章与词翰均得照灼人耳目讵非胜事哉而中甫亦与永永无斁矣成化癸夘春三月望后长沙李东阳题
　　苏文忠尝云我来阳羡船入荆谿意思豁然似慊平生之愿今此奏牍乃因量移汝州而遂有乞住常州之请正其向来所蓄素心也且此本字迹既防秀朗润有晋人风而骨力结搆又极劲健信为真笔华中甫欲镌之以与好事者共宜矣时治二年十月十八日沈周敬书于东禅精舍
　　昔欧阳公尝云学书勿浪书事有可记者他日便为故事且谓古之人皆能书惟其人之贤者传使顔公书不佳见之者必宝也今苏文忠公所书乞常州状仅二百六十余字而传之数百年不与纸墨俱泯其见宝于人固有出于故事之上者耶梁谿华氏得此帖防及百年一日过余请题漫书欧公语于后此帖当为华氏世守之珍可也嘉靖二十八年己酉秋八月晦日后学文征明书
　　东坡先生书山谷评为宋朝第一谓其醖酿深厚兼徐季海顔清臣李泰和之长而挟以文章妙古今忠义贯日月之气然行书虽多鲜有楷法此表一一规摹晋人又出于临唐贤名迹之外又文章忠义皆具见于此尤可宝也董其昌敬题
　　右苏文忠公乞居常州奏状宝帖故徐文靖公藏本即都敬先生寓意编所载也后归梁谿华氏同时跋者四人皆知名雅士万厯改元十月之望帖从华氏至予家书凡二百六十四字轻清峭拔絶不类坡仙想进御谨严下笔如有神助先辈评定谓与陈湖陆氏米楷宝章录同妙信天下第一帖也跋尾题名谢采伯者乃义兴宰奕脩之父盖天台名士云古今印跋完备有传授之绪何殊宝晋斋中王略帖耶应文肃观日久爱莫能助拟古卦名诗以志之其词曰否困咸需讼暌离姤蛊解颐履蹇遯旅晋豫恒丰【右一】临观革小过师比震同人大有随屯贲中孚益渐升【右二】是嵗嘉平八日后学清河张应文彝斋竹窓手装并记
　　外录
　　书画舫云先子累嵗购求书法仅得东坡小楷乞居帖真迹至以苏庵顔其居珍秘不减米老王谢帖后因出示一恶客为其借阅不还虽酬价三倍而使佳人永属沙咤利可谓杀风景之极矣幸手书跋藁尚存聊附石刻左方云丑志
　　东坡书莲华经【正书原文不录】
　　外录
　　书画舫云莲池师之说法云栖也一鉴古者以东坡正书妙法莲华经舍入丛林师恐后世或有贪冒妄取者反为山门之玷却而不纳其介如此按年谱熙宁己酉公年三十有四为王诜写诗赋及莲华经即此本也
　　东坡春帖子词卷【行楷书粉牋本】
　　春帖子词
　　翰林学士臣苏轼进
　　皇帝閤
　　蔼蔼龙旂色琅琅木铎音数行寛大诏四海发生心谷宾初日清台告协风愿如风有信长与日俱中草木渐知春萌芽处处新从今八千嵗合抱是灵椿
　　皇太后閤
　　宝册琼瑶重新庭松桂香雪消春未动碧瓦丽朝阳瑞日明天仗僊云拥寿山猗兰春昼永金母在人间朝罢金铺掩人闲宝瑟尘欲知慈俭徳书史乐青春仙家日月本长闲送腊迎春岂亦然翠管银罂传故事金花防胜作新年
　　彤史年来不絶书三朝徳化妇承姑宫中侍女减珠翠雪里贫民得袴襦
　　边庭无事羽书稀闲遣辞臣进小诗共助至尊歌喜事今年春日得春衣
　　皇太妃閤
　　苇桃犹在戸椒柏已称觞嵗美风先应朝囘日渐长甲观开千柱飞楼擢九层雪残乌鹊喜翔舞下觚棱九门挂月未催班清禁风和玉漏闲崇庆早朝银烛下佩环声在五云间
　　东风弱栁万丝垂的皪残梅尚一枝茧馆乍欣蚕浴后禖坛犹记燕来时
　　夫人閤
　　防胜镂新语酥槃滴小诗升平多乐事应许外廷知细雨晓风柔春声入御沟已漂新荇没犹带防冰流扶桑初日映帘升已觉铜缾暖不冰七种共挑人日菜千枝先剪上元灯
　　雪消鸳瓦已流凘风暖犀盘尚镇帷缥缈紫箫明月下璧门桂影夜参差　元祐二年十二月五日翰林学士臣苏轼进
