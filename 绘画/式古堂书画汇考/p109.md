<!-- { "loadSidebar": true } -->
　　松雪老人书法在中年时一笔不茍怡怡然得天趣此唯识者能知之泰定元年八月廿日陇西李晧见于吴氏文房
　　李西台书名重一时而东坡乃谓虽可爱终可鄙虽可鄙终不可弃吾尝妄意借为子昂方寸大字之目闻者瞿然固难为浅见寡闻者道也至其尺牍挥洒奕奕有晋人一种风气亦不可掩且未易及哉未能上下古今书画之变而窥其妙遂欲出意品题恐不免纷纭儿辈之侮也泰定甲子季秋蜀梁子寅书
　　吴兴公字画之妙不待赞咏而知也是帖盖在兵部时所与江南故人者王谢沓拖风气不可复作抚卷为太息吴郡陆友仁记
　　自晋唐以来法帖其事率皆慰问通叙施于家人朋友之间不过数行而已其初非用意而逸笔余兴淋漓挥洒百态横生使人骤见惊絶徐而视之其意度愈无穷故后世传之往往以为竒玩而想见其人今观松雪仙人与月窓判簿手帖宛有古意浓纎刚柔皆与人意防真希世之珍又非独传玩而已也淳卿其善保之泰定元年九月九日陇西李升书于静寄东轩
　　铁锁银钩到者稀沤波亭上墨如飞后人何处求书法华表千年待鹤归南阳张逊
　　余不溪邉采白苹铁网瑚寸寸珍天上玉楼盛不住虹光夜夜贯星辰遂昌郑元祐
　　书中苦说除官客舍幽州六月寒近接阿彪归后语妇翁强健县君安吴僧嗣益
　　吴兴松雪公名髙当代而书法之妙盖牢笼古今出入羲献也此二帖虽盛年所书然其轻清流丽之画得超迈入神之变有非后人所可及者淳卿寳之无忽泰定五年三月一日梁溪生王礼宾观松雪先生翰墨之妙名贯一代其下笔之势出规入矩洒落超逸非钟王不足与议也至其晩年笔力犹为妙絶金石所刻后学之士多所师法今观此二帖前人风流余韵典刑具存不觉起敬吴门丘宗
　　杜少陵云斯人已云亡草圣固难得及兹烦见示满目动凄恻斯言尽之载阅此卷令人悼痛不能已也后学张渊
　　书法自唐顔栁以来多尚筋骨而乏于风韵然务筋骨者则失于狂趮喜风韵者则过于輭媚求其兼善而适中者亦难矣至宋李建中蔡君谟辈追踪六朝见称于时论者犹谓未能尽善本朝赵魏公识趣髙逺跨越古人根柢钟王而出入晋唐不为近代习尚所窘东海内书法为之一变后进咸宗师之或缄之箧笥或传之金石不能悉数也此二帖规摹羲献其第一帖絶与圣敎序相类非有墨池笔塜之功者岂易及此披玩叹伏因识其后至正二十五年秋七月旣望卢熊书
　　赵松雪跋李仲渊作刘简州墓铭帖【附载李源道札】
　　仆在西州日为刘简州作埋文今其子赍轴来欲干先生一言以发幽堂之光幸赐数语为荷为荷鄙文不足道也伏乞窜李源道再拜松雪学士先生
　　跋李仲渊所为刘简州墓铭后
　　余读仲渊之文知刘简州之为人有用世之才因刘简州之行事见仲渊叙事有稽古之学盖古之为文者实而不谲简而奥理而不诩若仲渊之文真古文也哉若刘简州者真可于古人中求之也哉赵孟頫
　　赵文敏题晋斋小藁
　　奉题晋斋小藁
　　少年文藻发天葩锦绣机成自一家春日故应繁草木空山元自足烟霞词源浩荡无终极理窟渊深岂有涯知子苦心叅道妙可能从我链丹砂吴兴赵孟頫赵魏公过西郊渡诗帖
　　乘月过西郊渡
　　逺山含紫氛春野霭云暮值此归时月留连西涧渡谬当文墨防得与羣英遇赏逐乱流翻心将清景悟行车俨未转芳艸空盈歩已举亭火犹爱村原树还当守故扄悢悢【阙】幽素子昂
　　赵集贤南谷先生帖
　　南谷先生杜尊师余自儿时识之居升元观来十年升元盖文子旧隐其地常有光怪亦仙灵所栖胜处也师属余作老子及十子像并采诸家之言为列传十一传见之所以明老子之道将藏诸名山以贻后人余谓兹事不可以辞乃神交千古彷佛此卷用成斯美师名道坚南谷其自号云至元二十三年元日吴兴赵孟頫赵集贤汲仲帖
　　胡汲仲天资髙爽发言便自超诣此赋为南谷所作文与事称其自迩至逺则似晋问其琢词造语则似服赋其髙举寥廓则似逺游过此以往吾不知所拟矣尊师旣仙去重为季安师圣书一通刻石山中吴兴赵孟頫书
　　赵吴兴书编唐诗帖
　　诗止唐人公论一定以不易集存丁部私藏几何而能传欲免徧观尽阅之劳可无精选重编之举因奋吾志遂成此书自武徳以迄干符厯三百载以来始古风而终絶句余二千篇缮写实难流布未广将俾众工以锓木必借诸贤之挥金借力倚陶相与作新于文印斋名李杜共看兴起于骚坛郑君子封出所编唐诗六十卷选择之精甚便后学者惜其无力板行因为书此子昂赵子昂评宋人十一家帖
　　右宋人十一家书皆表表着见者尝诚评之李西防书去唐未逺犹有唐人余风欧阳公书居然见文章之气蔡端明书如周南后妃容徳兼备苏子美书如古任侠气直无前东坡书如老罴当道百兽畏伏黄门书视伯氏不无小媿邪秦少游书如水邉游女顾影自薛道祖书如王谢家子弟有风流之习黄长睿书如山泽之癯骨体清彻李博士书如五陵贵游非不秀整政自不免于俗黄太史书如髙人胜士望之令人敬叹米老书如防龙跃渊骏马得御天然抜秀诚不可攀也丙戌十一月廿一日大梁赵孟頫书
　　薛道祖薛昂之子黄长睿黄履之子二父皆邪人而其子乃以善书知名士亦不可不游于艺哉子昂此评乃是效米老也紫阳山方回题
　　赵文敏作画帖
　　作画贵有古意若无古意虽工无益今人但知用笔纎细傅色秾艶便以为能手殊不知古意旣亏百病横生岂可观也吾所作画似乎简率然识者知其近古故以为佳此可为知者道不为不知者説也子昂跋
　　赵文敏舜举帖
　　舜举作着色花妙处政在生意浮动耳迩来日夕沈埋醉乡吾恐久乃不复可得觉非其深藏之同郡赵孟頫题
　　赵荣禄伯机帖
　　仆与伯机同学书伯机过防逺甚防极力追之而不能及伯机已矣世乃称仆能书所谓无佛处称尊耳必明持鹅羣帖见示使人叹赏不能去手而又甚庆其有子也至大三年八月廿三日将赴杭州车桥寓舍题子昂子昻书归去来辞卷【行书原文不录】
　　赵文敏书归去来辞南北所见无虑数十本或真或行各极精好渊明有道而者也其为文词皆以发其冲澹幽逸之趣文敏居宦达中独能好之其志亦可尚矣方之晋人爱写洛神赋者不贤乎防此卷尤妙入循正宜寳之至正十六年嵗在丙申正月廿六日槀城倪中书于杭城东桥寓舍【外曲江钱惟善檇李鲍恂浚仪赵淑诸诗不録】
　　外录
　　书画舫云锡山华氏藏松雪翁行书归去来辞系晩年书笔法圎熟墨气淋漓足称毫发无遗恨波澜独老成者矣后有李贞伯吴原愽文徴仲等五跋乃吾郡王文恪公之故物也
　　赵松雪四帖【原文不録】
　　外録
　　甫田集文徴仲跋赵松雪四帖云右赵公四帖中一帖与鲜于太常有南来防晤之语盖至元丁亥为兵部郎中奉使还家时所发是嵗公年三十有三常闻故老云公早年学思陵书及入仕后与鲜于公往还始専法二王此帖殆初学晋人时邪若与晋之三帖皆率易而作莫不精妙虽无嵗月要为晚年书无疑且其中有邓善之签浙之语邓公签浙在延祐间公时六十余矣观者或疑此书如出两手故为详疏其事
　　子昻快雪时晴四大字
　　外録
　　书画舫云子昻快雪时晴四大字乃是题张伯雨临右军帖者后有徐幼文画亦佳
　　子昻书昌黎送孟东野序栁栁州梓人传合卷【行书原文不録】
　　外録
　　书画舫云子昻行书韩昌黎送孟东野序柳栁州梓人传共一卷亦蔵太原王氏文休承极称赏之
　　赵文敏书妙观三清殿等记石【原文不録】
　　外録
　　书画舫云昔人之计久逺者莫如金石刻文止矣乃赵文敏公亲书妙观三清殿等记石而纸墨若新物之系于収藏良非细故云此记乃苏州一大故实其真迹当善蔵之
　　赵松雪诗稿卷【原文不録】
　　赵文敏公书出于晋诗及乎唐固一代之能事也观此卷令人叹慕不已徳常其永保之至正二年壬午九月十有六日丹丘柯九思题
　　松雪翁尝云凡作字虽戏写亦如欲刻金石今观其【阙】草窜涂注间皆不茍且诚哉是言也濠梁李升
　　赵翰林髙情散朗殆似晋宋间人故其文章翰墨如瑚玉树自足照映清时虽寸缣尺楮散落人间亦莫不以为寳也今人工诗文字画非不能粉泽姸山鸡野鹜文采亦尔斑斓至其神韵则与孔翠殊絶此无他固在人品何如耳此卷张徳常得之翰林之子仲穆处卢山甫二月廿日见过田舍携以示仆因题倪瓒至正二年壬午嵗也宋程伯子书字时甚敬谓非欲要好只此是学人皆知之而涵养工夫盖鲜今观松雪翁诗遗稿一一画皆昭然絶异窜改之迹想见不茍其文章书画为学者宗匠固亦宜哉吾友张徳常敬事善学得此卷而珍袭之其意深矣吴郡后学罗元题
　　赵子昂书善巴帝师碑卷【楷书原文不録】
　　外録
　　书画舫云赵子昂楷书善巴帝师碑卷真迹上上笔意畧同妙观二碑善巴华言秘宻也胆巴碑延祐三年书妙观碑大徳七年书也皆出李泰和家法古劲絶伦品属第一
　　赵魏公临黄庭经【原文不録】
　　外録
　　书画舫云吴能逺氏出赵子昻临黄庭经前有梁楷经相书画皆精
　　又云赵子昻临黄庭外景经白麻真迹按公自跋盖盛年之笔为束季博作也
　　赵子昂与季统札【行草书纸本】
　　付至纸素索及恶书适有小干过吴门未暇写湏伺吴门还乃可奉命却当【傍添旣而思之恐孤来意先作大字兰竹等奉纳十七字】寄僧判处附去外口味之恵一皆珍物非【下有其余牋纸皆不佳兰亭绢亦不佳十三字】厚意何以得此只领感激无已英公恵椒深用佩戢防间冀道谢先此奉复伺后书新春唯加爱不宣十二月廿八日孟頫再拜季统山长秘书足下【下有谨封等七字裁去一半并有缺印仅存子字】
　　赵子昻八年帖【行草书纸本内项氏陈氏印不録】
　　孟頫再拜进之提举友爱执事孟頫去家八年得旨蹔还何圗酷祸夫人奄弃触热长途防柩南归哀痛之极防欲无生忧患之余两目昬暗寻丈间不辨人物足胫瘦瘁行步艰难亦非久于人间者承専价恵书逺贻厚奠即白灵几存没哀感托交廿年余防爱至厚甚望吾友一来以叙情苦而又不至悬想之情临纸哽塞不具七月四日孟頫再拜进之提举友爱执事
　　赵文敏逺顾帖【行草书纸本帖内李氏董氏诸印不録】
　　手书顿首复国宾山长人英足下孟頫谨封
　　孟頫顿首国宾山长人英坐右近承逺顾媿不能款曲别后极深乡仰兹得惠帖就审即日履体侍奉清适殊以为慰发至余緜何必尔耶领次益增愧感草草具荅不宣孟頫再拜十六日
　　赵子昂舟从枉顾帖【行书纸本】
　　家书再拜万户相公尊亲家忝眷赵孟頫谨封
　　孟頫再拜万户相公尊亲家坐前孟頫顷承舟从枉顾丘园自惟贫家无以将接至今以为媿别来伏计尊履胜常孟頫三月间还城中赖芘茍安而已卫竹所入道为中山建道院持疏门墙得慨然至幸至幸前者欲从蓼塘囬旧花竹戴胜已得许诺又张万户处有洛神赋后节二者并望用情求至不胜拜赐不宣四月廿五日孟頫顿首再拜
　　赵魏公心腹帖【行草书纸本】
