<!-- { "loadSidebar": true } -->
　　书畵舫云古今畵流不相及处其布景用笔不必言即如傅色积墨之法后人亦不能到细检唐宋大着色畵髙米水墨云山皆是数十百次积累而成故能丹碧绯映墨彩晶莹鉴家自当穷究底里方见良工苦心慎毋与率易防染淡妆浓抹者同类而视之也
　　小米云山图卷
　　芳草孤舟渡幽居一径云江湖春雨外墟里暮烟分机息鸥先下花飞水亦芬氤氲无限意畵里识敷文巴陵邓文原【诗较云山短卷小异】
　　外録
　　竹懒云米元晖泼墨妙处在作树株向背取态与山势相映然后浓淡积染分出层数其连云合雾汹涌兴没一任其自然而为之所以有髙山大川之象若夫布置段落视营丘摩诘辈入细之作更严也譬之祝公妙八风舞旋转如鬼物而按其耳目鼻口与人不差分毫也今人効之类推而纳之荒烟郁勃中岂复有米法哉
　　米敷文赠蒋仲友畵并题卷
　　子云以字为心画非穷理者其语不能至是畵之为説亦心画也上古莫非一世之英乃悉为此岂市井庸工所能晓开辟以来汉与六朝作山水者不复见于世惟右丞王摩诘古今独步仆旧秘蔵甚多既自悟丹青妙处观其笔意但付一笑耳霄壤间所有潇湘竒观葢如是也自古文人才士无不为世所挤毁下石无足怪者百世之下方自有公论仆己酉嵗避兵火于金坛继至新昌隠君子蒋仲友舘仆于邨舍者七阅月此畵非大贵人可得亦非大贵者可求实一世之所共知因戱作小诗于畵云乱山深处是烟霞雨暗晴晖日夕佳要识先生曾到此故留戱笔在君家庚戌仲秋建炎纪嵗初七日元晖
　　外録
　　书畵舫云丙申禊日有客携示米敷文畵一卷后有元人国初防弗及録亦项氏物也
　　松雪集题米元晖山水云卧逰渺万里楚天清晓秋初日江上出白云山际浮苍莽迷烟树隠约见孤舟丹青不可作思子徒离忧
　　又子昻题米元晖山水云澄江漾旭日青嶂拥晴云孤舟彼谁子应得离人羣
　　米元晖赠李振叔云山图并题卷【纸本水墨】
　　绍兴乙卯初夏十九日自溧阳来逰苕川忽见此卷于李振叔家实余儿戱得意作也世人知余善畵竞欲得之尠有晓余所以为畵者非具顶门上慧眼者不足以识不可以古今畵家者流畵求之老境于世海中一毛髪事泊然无着染每静室僧趺忘怀万虑与碧虚寥廓同其流荡焚生事折腰为米大非得已此卷慎勿与人元晖
　　云山烟树总模糊此是南宫鹘突图自笑顶门无慧眼临窓墨迹淡如无　右米氏此图初蔵于苕川李振叔后入严尚书府今宫保闵公得之葢严与李同郡而宫保为尚书外孙流有自而收蓄得所此老亦无所恨矣治癸亥长洲吴寛书
　　外録
　　书畵舫云米友仁一名尹仁陶九成书史防要并列之以友仁为尹仁兄葢悮
　　米元晖大姚村图并题卷
　　广文当日官虽冷可奈才名振世何他日君家须炙手而今聊复雀堪罗
　　老年尚喜管城子更爱好山江上青武林秋髙晓欲雨正若此畵云防防
　　三茅别有洞中天我欲山居屏世缘累行积功多蜕举玉宸欣有地行仙　绍兴戊午季春十一日书于大姚五湖田舍元晖
　　大姚去姑苏城东南三十里临诸江湖江则吴淞江姚城江白蚬江小龙江湖则有陈湖叶宅湖车坊漾独墅淹是也大姚地可百畆浮诸水之间有小山髙不满数丈上有古刹依山之巅曰文殊院正殿有文殊坐狮子像甚竒古周围有深渠数匝乃诵经行道之迹也唐宋名公留题甚多皆刻诸石以寘于壁间米南宫弟兄尝居于其地旧址犹可考予别业数椽在笠泽姚城江之北与大姚隔小龙江相望咫尺时复往来焉至正甲申予在燕京忽得此卷因拾以归吴丙申【铁网瑚多之变二字】予避地入闽丁酉归家业一空而此卷仅存戊申中吴复兵燹予亦流离濠梁己酉复归田里故居焚荡荒榛瓦砾不堪举目又复得此卷于野人家事物之遇岂偶然哉辛亥秋七月暇日展卷太息因识于后以记嵗月云耳云浦道人
　　喟然防也宜吾与不利虞兮奈若何鸿鴈欲来风嫋嫋庭前树子落桫罗
　　吴淞江只葡萄緑金井峰仍缥缈青説与弋人何慕我髙飞鸿鹄杳防防
　　大姚湖水生白烟长物都除絶世缘笙鹤不为归鹤怨王仙真是胜丁僊　云浦老人乱后复得此卷感慨今昔观其题字可见辛亥八月十五日来谒云浦出以见示戱笔追和米公三诗以写怀云倪瓒
　　米敷文既防清都遗迹之在人间者日少至若貎江山之胜概发词藻之精英翰墨淋漓同为卷轴者则又加少矣此卷其易得耶王云浦再失而再获之所以为至喜耳然万物有无常竟又归诸沈氏沈氏代为良医而日章尤知玩古常缔予交今亡矣子出以征题见之令人凄断洪武庚午二月澹如王行
　　外録
　　书畵舫云小米大姚邨图真本旧蔵村中陈氏今在顾仲方中翰家亦见严氏书畵记云此卷白石翁尝临摹之赭石甚红葢异制也
　　又云元章实出友仁友智友仁葢字元晖云浦防云南宫弟兄谬甚矣
　　小米山水
　　外録
　　寓意编云小米山水横幅在陈湖陈大理家上题云霄壤千千万万山东南胜地熟跻攀古人作语咏不得我寓无声缣楮间绍兴己未除守琅琊待次平江寓居大姚邨妹家戱作嬾拙翁元晖城中沈氏尝有大姚江图亦小米笔成化壬寅为中官取去按米氏襄阳人而宋史以为吴人观海岳撰乐圃墓表云予昔居郡与先生逰今观畵防则米老父子皆尝居吴故其女嫁大姚其实非吴产也
　　米元晖湖山烟雨图并题卷
　　先子只一同胞姊适大丞相文正李公曾孙黎州使君吾苐九女第复以嫁姑之夫前室子李坦何处得此澄心半匹古纸与女弟因覩与人作字管城氏在手请作戱墨爱此纸今未易得乃乘兴为一挥湖山烟雨当自秘之勿使它人豪夺老嬾日趋于无思无为清净寂寞之域是为冲适妙存自得可乐处岂更复有童心也哉绍兴改元十一月九日流寓建康府溧阳县新昌村书海岳后人时予除守莆阳言者辄以资浅为説罢自改官后已六经堂除矣其资尚浅乎两歴贰车与大名少尹又书局书学也
　　江南旧物澄心纸百数十年谁得此挥毫无复老元章付与承家大儿子展开素幅作湖山防染兴入苍烟间偶然墨云起霮防风雨偃林生莫寒笔端奋迅有疾急雨气淋漓纸犹湿世人蔵畵尚精微到此精微下风立流寓东南谁与邻倾怀付与李家亲忽因缴驳论资格纸上数峰微笑人　湖山烟雨图初装即作此诗久而未写病后眵昏聊试目力嵗摄提格秋暮庐山黄石翁
　　米元晖眼中阁烟雨胸次有丘壑故含毫和墨即澄心堂纸为此图四明袁文清公居舘阁时所尝收蓄者也后为郡人夏叔宜家所得叔宜兄弟争相寳秘每袖以相夸秦割十五城以求璧而荆山之人则用之而抵鹊岂非物以防见为贵世固无定情耶文清久逰京国厌饫富贵之余思欲一覩家山而不可得见夫畵笥所有而收蓄之宜矣叔宜兄弟居江山胜处一开戸牖则千崖万壑不呼而登几格其于是图亦收蓄而寳秘之如此何乃兼人之所好哉九灵山人题
　　外録
　　书畵舫云米元晖髙自称许畵品凌跨而翁向见湖山烟雨图卷纵横变幻神化无穷有元晖自题黄松瀑戴九灵诗防原系袁戒卿蔵本即寓意编所载也元晖又有新昌戱笔图
　　海岳后人苕溪春晓图卷
　　米家名畵可谁伦爱此苕溪春晓村五色昔经虹下贯百年俄与气俱昏酒香春叶文鱼出歌起沧浪白鸟喧料得意行随逺近展图思憩树隂繁山隂胡隆成
　　碧澜堂下看沤波曾记兰舟向晓过满寺白云春树少两溪微雨落花多蒲光暖泛烟光湿草气浓兼水气和欲向畵图寻旧迹老怀无计奈愁何东吴杨基
　　渺渺烟芜漾晓波余不叨禄每曾过帆估客凌晨少击榜渔舟出浦多山寺雨晴云气黯溪亭风暖鸟声和披图好似苍茫意景想前人奈逺何彭城刘敏次韵
　　扁舟昔过江南道两桨吴歌弄春晓野水兰苕月欲低沧洲白苹风不悄阁晴水气尽防防破暝鸡声殊草草人烟苍莽隔朝墟鸥梦微茫堕湖岛轻花吹送客橹遥羣乌惊飜曙钟早初阳忽露何处村曲折青林山寺小见图歴歴旧所逰白髪摩挲媿幽讨前身恐是杜牧之题诗解写江南好陈川銕冠峨峨霜满靣留得当时旧题卷畵图犹见白虹垂诗句鸾翔共蛟篆不到吴兴已十年梦魂长忆苕溪船好山好水写不尽强似宣和十様笺晴波蘸碧瑶峰小翡翠防飞鱼在藻沤波亭上带微醺只合身从此中老晴窓展玩忆当时恨不杨郎同见之兴来且尽一杯酒坐上相看知是谁　仆之不到吴兴者十年于兹矣忽一日继中先生以米元晖所作苕溪春晓图见示而孟载杨公尝题一律于左词工气逸读之不觉怅然也防乩马弓亦效颦云
　　夜听溪上雨晓看溪上山雨歇山更佳尚在空蒙间白云掩疎钟緑树迷逺岛居人想未起隔屋自啼鸟采菊寄遐趣拄笏遗世情悠然昔时意万古同佳盟淡淡水容净防防花气多而此清絶境忽闻渔者歌予亦慕隠沦岩栖夙云尚展图因卧逰翘思碧萝嶂龙泉生
　　南宫米虎生朱方驰名畵史妙莫当墨云翻空太隂黑功夺造化开微茫酒酣放笔情烂熳爱写长林带溪岸昆仑移来豪芒间数防浮青落天半鸭觜滩头沙浦通鲤鱼浪飐苕花风山腰路险不可屐飞瀑倒挂青天虹我忆东逰遡湘沔七十二峰长对面赤壁天髙看洞庭一道澄波泻秋练人生谁无丘壑怀可奈尘土羁长材子陵不遇刘文叔钓台未必髙云台展图颇识旧行处彷佛微钟隔烟树荒尽菱租老未归寄书欲问沙头鹭　继忠示予畵卷谓米南宫笔也余诵旧所题南宫云山图一诗继忠喜之俾书于图左诗虽与畵意不合然畵亦可以形似求之哉因録于别纸以答继忠之请云豫章蒲庵来复
　　海岳庵前真鳯鶵写此春晓苕溪图笔精墨妙淡无迹但见一幅云模糊千舒万卷纸欲毛人家彷佛临江皋市逺不知更防防村深似觉鸡三号苕华流尽余不月何处烟中棹歌发初疑咫尺天苍凉又道微茫水空阔鳯凰山下钱王孙载书泛宅来吴门题诗看畵足賔客长篇短章星斗繁百年耆旧竟沦落此图去作他人物寳剑谁将土花蚀光射女牛寒不没飞堕王郎杏花圃开户得之喜欲舞卷中半是三吴人诗畵一时皆入神却笑桐村老迂牧匍匐后尘追絶躅吁嗟王郎且珍袭不拜犹当下长揖米家石丈诚难遇牧也徒狂惜无补五色天葩雨吾雨欲起元晖与之语　右一卷皆国初诸老为钱继中作粤百载而见之于王惟颙杏圃亭上为续貂者鼎也鼎生也晚慨前辙之不可追岂草草者所能逐逐其万一哉惟颙新装而余纸莹洁可爱聊为填空成化乙巳暮春朔桐村周鼎
　　闻着米图忙促展楮墨依微却难辨皴肤断理慨尘番涣迹漓踪认余剪想从潘谷试烟华惜法曾闻用之浅况是澄心体玉疏好事何时不舒卷流人代多辗转物岂能同嵗相衍请验周宣告猎辞刻石恃存存尚鲜继烛残生九死后得见似人懽且勉或云标题少芾芾绍兴条识朱犹湎君王法眼赏惟精此笔敢当当不防烟耶云耶树色暝洲兮渚兮水光眼中未足许清苕平岘衡沙或湘沔翠霓冉冉天苍凉旗影迷空恍逰辇海岳遗灵已列仙我欲招之愧辞謇长洲沈周
