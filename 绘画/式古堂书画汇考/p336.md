<!-- { "loadSidebar": true } -->
　　君不见白石翁墨花破万纸散落世眼中其间方寸地贮一太史公是时太史称呉侬三载磊块蟠翁胸太史趣朝天青雀凌春风有泪不作李都尉有赋不拟江文通直将三寸管五丈素写出江南千与万尽收蜀锦囊压倒太史之奚僮絶壁直上髙穹窿呼吸似足开天聪忽复下坠数千尺俯身欲入鼋鼍宫意者径路絶乃有云霞封万古不尽流洗出玉玲珑侧耳将听之疑是缣素间迸作羣霻霳长颷无形百草庞茸列缺崩崖吐出怪松歴乱羽葆屈蟠虬龙将崩未崩石似舞欲断不断桥飞虹乃有词家酒人樵青钓童或骑蹇驴或驾□舼或蹑蜡屐或策短邛髙者穿木末若蜚鸿下者蹒跚勃如孤雏两仪不能主乍辟而乍二曜不定光倐西而倐东木栈与鸟争道人家拟鹊开牕渐穷至杳霭但有其路无来踪犹云纸尽意未尽乱石拳防波汹汹真宰泣诉神无功太史不能长将向天去流落人间成楚弓翁亦召主城芙蓉但令居士缃几上秀色欲滴青蒙蒙击节董源陨涕闗仝笔底一扫倾宗工沈翁豪翰何其雄呜呼隆准之孙岂必隆
　　白石翁生平石交独呉文定公而所图以赠文定行者卷几五丈许凡三年而始就草树水石桥道无一笔不是古人而以胸中一天机发之千竒万怪种种有真理至于气晕神彩触眼若新落墨皴防了絶蹊迳予所阅此老畵多矣无有如此者令黄鹤山樵梅道人见之却走三舎董北苑巨然师当惊而啼曰此子出蓝掩吾名矣望赏者亦以予为知言否
　　白石翁畵圣也或曰此卷尤是畵中王也毋论戴文进唐伯虎即胜国诸名家畴能及之或又曰东庄图可以狎主齐盟然是十三幅幅各非一体此卷如万里长江千山夹之当是翁第一笔琅琊王世贞
　　外录
　　书畵舫云元美公藏石田赠呉文定公行卷长几五丈全仿董源纸本水墨如新乃是原博表南斋之墓故作此图报焉按四部稿中题跋三年而成乃平生杰作其后人絶爱重之当为王氏鲁灵光也
　　沈石田雪舘情话图并题【寒林森耸石坡重复林下多作翠篠縁坡雪屋数椽二老促膝于其下屋后林背复作一亭纯用子久畵法】
　　雪舘情话【大书卷端絶类徐季海】
　　成化乙巳十一月二十有一日适周生辰宿田兄能杀尊过厚逺来展祝翼旦雪作连有八日之留遂写雪舘情话图系诗赠之座客洎诸子弟辈因倡而和得若干章为一卷若夫蔡州道清虚堂之雪苏长公毎与子由同处况皆有诗传世为不磨之称是知名胜之士然后可以致此耳今虽人品之殊而事縁之偶亦有雪可赏兄弟可乐推而论之未必长公不同此心也但蔡州有语下马作雪诗满地鞭棰痕清虚堂云出门自笑无所诣呼酒持劝惟君家一在途旅一在王定国所似自家情话之真今周之乐疑有倍于长公者其果有倍乎果无倍乎彼此一寓也彼此一乐也未始有过不及也迨其称与传者则不无彼此之闲矣易曰君子以同而异此之谓欤诗复借蔡州韵以表仰止非敢强其同云仲冬廿一日阳已吁枯根我生届其辰梳髪临朝暾伯氏来展祝留我西小轩誓为忘归草复为忘忧萱燕次雪作冻日夕呼酒温开窓看玉树剪刻千花痕澄懐挹清冽亦可助丹元坐鄙附热徒何地容趋奔逍遥有书卷僵手尚可掀愿保歳寒节终老同丘园长洲沈周鸥波冻合棹难行亭舘无如此处清下榻更逄连夜雪挑灯同话廿年情飞筹送酒忘宾主呵笔题诗羡弟兄不独蔡州成胜防亦传今日是佳盟陈佃
　　寒云江郭路沈沈客在门雪正深我欲留人天亦阻冷湏添火酒加斟陶家莫説煎茶事王子难为返棹心此夜此情何处见溪山如玉照清唫沈豳
　　文防何所似苞桑合元根倡和杂长防不肖惭刘暾时维仲冬月飞雪满西轩阳气不害生宜先及勾萱韩休居首席意谊成春温摛章动四座弥纸醉墨痕比肩志六朝下视唐开元得隽成轩渠不及汗且奔千竒出腹笥岂待故纸掀后之览斯文将以继梁园云鸿沐手拜书
　　郊居属歳暮积雪在草根窓虚白于昼积素迎初暾梅花破清梦蹶起开琼轩轩阶玉成砌拨冻防初萱炽炭见故旧满室如春温隂气为消融尘虑无留痕陈蕃过黄宪得探万物元酒酣争剧辨雄如【阙】马奔我独不成章醉把长髯掀但喜披鹤氅泮涣游西园陈九韶
　　飘风吹树杪宻雪拥墙根北陇含冬景东窓失晓暾空炊破甑穷巷絶髙轩龟手君臣药忧心儿女萱清茶童子供浊酒故人温枯梗琼瑶蘂茆檐牙痕尘难红我足山亦白其元地拥岗相槩波凝海不奔棹湏留客系帘莫倩人掀遥想蔡州道终非独乐园沈璞
　　吾兄仲冬廿一日初度今年值小寒话到深情别非易酒逄知己量应寛清时喜得同乡老瑞雪真冝作畵看莫谓今人偏让古草庐聫榻两袁安沈木
　　写雪为图坐雪晨匆匆应笑剡溪人出门措足浑无地开瓮浇寒自有春灯照素麻千嶂出笔呵防冻六花新天时人事如相约打合清虚好主宾沈
　　沈啓南娄江雪櫂图并题【纸本】
　　娄江雪櫂图【篆书】陈瑄题
　　我写雪中意平林带逺峦倩谁看玉润呼酒破风寒因尔独归去令人殊未安山灯今夜榻聊作小桓盘　秉智为余外甥其谊尤笃十二月二日自东昆来郡中慰余久客是夕雪作明日伺晴欲行小酌灯下写娄江雪櫂图系诗送之凡在座者皆连声和响于后天寒歳晚殊解寥落沈周
　　别酒未阁手临行意万重江山写断雪试看丈人诸中
　　已富三冬学青衫称少年逺寻东老寓独羡外甥贤雪变寒江雨钟鸣野寺天又驱羸马去离思绕长川燕山陆堇
　　鬓丝将满镜耻近觉非年四海少兄弟三杯从圣贤索诗烦许子倚剑在呉天归路薄风雪扁舟当济川　三日雪不辍秉智尚阻宿承天僧寓是夕古狂陆君自岩天院来因继拙恶而有二妙秉智请为和遂和之如右周重题
　　入郭频相见余当旅食年生涯休説隐王道正求贤唫寄春前酒寒增雪后天便应留信宿孤櫂倚前川再用前韵以答东老堇
　　沈徴君南湖草堂图并题卷【十名人迹张青父御李斋藏】
　　杨湖不在北杨湖今在南开门见湖光一镜空碧涵日午照黄袄月过陪清酣鱼鸟相友于物物无不堪匪特主人爱客到意亦贪何当夹水志相与一纵谈沈周南湖新绿涨平隄阑压春云雨过时花片浮红摇暖影栁丝垂碧蘸晴漪泥融紫燕营巢急风动金鳞出穴迟适兴行吟知几度荻溪惊满锦囊诗延陵呉寛
　　结得幽居寄此生鸥波千顷漾前楹坐观云物日千变卧聴波涛夜几更风起巽离宜夜月水临子午正潮平何当买櫂寻真隐醉倚篷窓一笛横习斋朱旦雨过南湖涨绿波湖光皎皎镜新磨门遮樛木无尘到人对薫风结钓蓑检斋桑瑜
　　浪纹铺锦漫鸥沙四绕春隂翠栁遮燕受轻风频掠絮鱼吹细雨却飞花般游胜赏尝移櫂美景清歌自浣纱占断东呉竒絶处鉴湖一曲竝堪夸晋昌唐寅
　　君住杨城北湖在君家南惟爱薫风和更喜宵月涵有鱼供盘餐有酒终日酣出处固难同在我思亦堪髙人偶家此择胜非所贪欲问湖乡乐尚欠一宿谈沈芾又次
　　草堂住湖上门对离方开白鸟衔鱼去溪翁放櫂来渚花静若我水色青于苔雅趣许谁得绿杨垂钓台杨恩
　　遡洄东上一茅堂堂枕晴湖沃土【淮南子南次州曰沃土】长波溅珠玑通北海【东汉书孔融文才守北海】景含诗畵带西庄【唐王给事别业】川禽【蟹蜃之属见国语】恋恋潜春渚沙鸟嘈嘈还夕阳笑把明窓尘【仙药】漫理主翁原是贺知章海虞桑翘【小字自注】
　　谦虚丽泽观于水浩叹南湖乐可湛出沔入河春泼泼印箕落斗夜厌厌斯干美室人应美平秩堪耕钓亦堪得景不湏穷望外乞完却笑贺狂贪常熟呉寅
　　西湖风致人皆仰我独南湖景可观花落无声波影动鸟飞不动镜光寒天垂星斗千寻下浪涌银山万顷寛意欲与君分一曲荻芦深处恣盘桓桑荣
　　右南湖草堂诗畵一防啓南盛年更妙迹也万厯癸丑春获于相城施氏漫构俚言鉴定之不知其写赠王原禹先辈也近读呉寛桑翘长句始知四十九年之非因剪却旧跋重装述赞云石田老仙畵法屡迁草堂图引祖述恕先烟云若断竹木还连王家之珍于万斯年是歳十月朔张丑记
　　外录
　　瑚网云癸未重九日寒山赵子恵擕其家藏名迹来吾里余得观是卷又其母文淑大幅花石殊不凡
　　石田话别期菊图并题
　　葵南亲家逺顾荒落倾倒连日临别甚觉不忍为图与诗少志眷眷且期看菊一致报谒未知葵南能醉我否治庚申九月后一日姻生沈周
　　一见话契阔心亲迹似疎江湖木兰櫂灯火白茅庐野郭溪光浄秋林露气虚名园菊花绕迳造问何如啓南匡山新霁图并题
　　呉人沈周作匡山新霁图用巨然笔法
　　水墨固戯事山川偶流形辍笔信人卷妍丑吾未明模拟亦云赘所得在性情今在百尺楼弥笔云烟生把酒重相对短髩秋风星治己丑孟冬八日沈周重题翁昔少年初畵山苍松黄竹杂潺湲直疑积雨得深润不假浮云相往还世外空青秋一色巗前逺黛晓千鬟天台佳丽同人境尚恐翁归向此间唐寅
　　白石翁金山寺图题
　　常惜忙未到到来方悟闲过江如隔世入寺不知山风气薄诗骨夕阳浮醉顔古人夸一宿三宿我方还石田山居图并题
　　甲申菊月仿黄鹤樵山居图笔余诗以赠原己先生秋山骨棱层秋树枝槎牙尚有余霜叶防缀如春花缓步亦足赏何湏坐停车行行日将夕防吟酬物华沈啓南江阁看山图并题
　　避俗耽幽僻逃名学古狂深松无六月江阁有余凉策杖诗将就看山意自长何湏寻絶岛此地即仙乡石田翁碧梧山舘图并题
　　东风一夕至吹散麦秋寒花落春愁尽莺啼午梦残碧桐山舘静白葛道衣寛饭后炊新汲云铛试月团啓南幽居秋意图并题
　　焚香净扫地隐几细开编取足一生内泛观千古前风疎黄叶径霞发夕阳天物理终消歇幽居觉自妍石田秋窓月色图并题
　　老去不信老自然筋力殊忙缘一顿饭病髪十朝梳扫地风无力推窓月晒书秋虫不解静干聒夜凉初沈白石花沼禽鱼图并题
　　野外看秋色因寻静者居短垣花塞路曲沼鹭窥鱼入坐无尘迹堆床有道书自忘轩冕累端为世情踈石田许由弃瓢图并题
　　一物有一累吾形犹赘然区区此勺噐亦合付长川浩浩天地间吾亦一瓢耳吾哉与瓢哉大观何彼此元遗山掷瓢图云不知黄屋不知尧喧寂何心寄一瓢我是许由初不尔只将盛酒杖头挑较石田诗更进一筹绣水汪砢玉鉴藏并识
　　沈啓南支硎冒云图并题
　　林蹊相值夕阳边迹似无言意似仙髙笠冒云宜我畵小词磨石信僧镌山逄佳处肩迟轿眼落闲时袖出编随后担夫亦殊俗花筐酒榼两头悬　辛亥歳二月二十一日余登支硎山林麓隐隐见一士戴笠手卷乘笋舆而来及近乃杨仪部君谦也且迫暮仅一揖而别明日遂绘其髙致并诗以寄
　　石田天台石梁图并题
　　灵源东接鴈池遥裂石崩崖下九霄云断青天倚长剑月明泉室挂生绡江声雨势三秋急雪片冰花五月饶休勒移文北山去他年来赴石梁招沈周
　　啓南虎丘图并题
　　双屐飞来入畵图梵王宫殿白云扶帘栊日暖开沧海钟鼓风清落太湖鴈塔毫光红舎利山茔灵气玉于菟阖闾宝剑知何处留得空池卷辘轳沈周
　　沈啓南芝田图并题卷
　　董家报徳人栽杏天报君家芝满田借气生成本无种散人服食便长年新枝拔玉朝擎雨髙盖敷春暖防烟十畆霞腴不征税但闻寄籍与神仙沈周
　　石田除夜聚饮图并题
