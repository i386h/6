<!-- { "loadSidebar": true } -->
　　仆与子固交最蚤得子固诗章画墨尤伙宝祐丙辰子固与正翁校书法累数十纸仆把玩不释手于是篝灯摹搨一夕而竟厥眀子固惊喜援笔成跋几二千言兵后所藏散失而二君亦已矣一日皇甫子昌访仆山隂袖出子固景定庚申所赠梅竹诗谱及正翁跋语三复之余如见顔色子昌实子固中表正翁实仆内兄弟见似人而喜于焉乃重为感慨云后二十九年戊子仲夏汴阳钱应孙定之父书
　　画谓之无声诗乃贤哲之寄兴有神品有能品神者才识清高挥毫自逸生而知之者也能者源流传授下笔有法学而知之者也伯氏彝斋天姿頴悟人品旣高以其文章书法之绪余游戏翰墨为众芳写生运笔如飞气韵清拔生动造妙其入神品者乎乙卯春子昌至自毘陵彝斋留侍笔砚钦慕师事口授笔传摹仿弗释是秋彝斋游壑翁阃幕子昌改馆于高文长之烟雨优游闲雅时而习之心得手应渐入佳趣后数年彝斋奬之曰工于斯传子固之余芳者其子昌乎彝斋已矣子昌之笔日进见似之者而喜子昌袖彝斋画法诗卷求余着语余深嘉其志之笃欲勉其艺之精超乎能品援山谷先生题宗室大年画卷云大年学东坡作竹石殊有思致笔意觉柔年少故耳使大年耆老自当十倍于今精义入神子昌勉诸咸淳戊辰中秋赵孟濚题
　　昔李伯时表弟乔仲常亲授笔法遂入能品今乔笔世甚罕有其贵重殆不减龙眠用志不分乃凝于神子昌勉之哉子昌年少志锐深造而自得之自成一家可也李乔之事又何足尚云咸淳戊辰良月天台董楷识
　　余幼年侍彝斋兄游见其得逃禅小轴及闲庵横卷卷舒坐卧未尝去手是以尽得扬汤之妙先兄好学耽书每作一事不造其精处则不已也平生留意翰墨之外他无一毫世俗好志之专必功【旁改工字】功必精此岂晩学之所能哉予作此君彝斋兄每亦许之虽法文苏然笔意之传实自彝斋兄皇甫表昔侍彝斋游所作葢有源流先兄已矣君其勉之咸淳戊辰小暑日书于清逺楼竹所赵孟淳子眞
　　吾友赵子固以诸王孙负晋宋间标韵少游戏翰墨爱作蕙兰酒边花下率以笔砚自随人求画与无靳色往往得之易藏之多人亦未之宝也晩年步骤逃禅工梅竹咄咄逼眞予自江右归颇悟逃禅笔意将与之是正而子固死矣乡人云子固近日声价顿伟片纸可値百千予未敢谓信一日鬻书者携数纸来少室果印所闻岂人情不贵于所有而贵于所无耶皇甫君步骤子固者也出子固论画眞迹一卷及其所自作蕙兰跃然而观感慨系之吁子固不可作矣得彷佛子固者斯可矣皇甫君其勉之咸淳丁夘五月晦日隆礼书于春咏堂
　　余儿时在乡里斛先生斋中见墨兰数本笔法飘逸可爱知有浙右赵子固名矣所恨其时未知此趣不能鉴赏及长大宦游四方于江西士友间多见扬逃禅毕公济墨迹游戏天眞清絶令人意消及来禾兴知子固为邦人深切自喜首问其乔木故家则渺然【原迹然字旁注】无处询访禾兴为郡为浙右最陋邦以财雄酒色相尚而好古博雅者絶无其人抱璞荆山至宝横道可重太息赖有别驾息斋李侯中原毓秀为方今天下名人公余得游从论书画足以破除尘俗然侯止留心于竹不甚及他品为怅一日有皇甫秀才相过形神肮脏语言如泉絶不类秀人自言能画水仙梅兰问知为子固表弟毘陵寓客也得子固亲传妙处往往过之青出于蓝与余论画中三昧无不中的因出子固传授诗翰一卷示余咄咄逼人岂郑防三絶足以并其有自来矣是可宝之借观余旬不忍去手余谓子固不特画兰水仙为古今第一若书若诗皆入能品岂学力可到耶噫吾虽不饮酒知酒莫如我也余尝同皇甫君游俱徒步市中但见其精彩皪人步履如飞问其年曰七十有三矍铄哉是翁也抑眞水仙中人乎喜之不足特为书相见本末于卷尾以还他时瀛洲防上水晶宫中婆娑政坐诸君耳邂逅拈起此叚公案亦足以相顾一笑也大徳五年嵗在辛【下有卯字防去】丑月建卯鄱阳吴亮采熈载书于嘉兴官寓之集雅堂
　　大岳太和山净乐宫提防竹隠赵公博雅好古藏其宗中之长者故元赵子固子眞子潆及句曲天雨张外史淛之名士董楷辈所作戏墨诗跋一卷予时奉旨使本宫竹隠求为识之展玩屡日不欲去手惟宋文运最兴而子固诸昆皆承宗室孟字传号之裔与元松雪赵文敏公同悉能一屏侈习或作为翰墨或发为诗章则清妙絶尘自有一种王孙意气金玉标姿岂世俗所可企及也今竹隠为方外士犹能守其家世善珍袭之抑贤矣哉故书以复其请云时永乐廿二年甲辰嵗七月朔日正一嗣教清虚冲素光祖演道眞人领道教事四十四代天师西璧翁张罕清书　予与竹隠同庚时年皆六十一矣而予目手颤不能成书因笔及之
　　子固书清逸俊发览之使人忘在大暑中矣时在治元年六月二日题于史先生之绿水堂杨循吉
　　循吉既称史先生为先生坚辞不受固令削去之易称字切谓先生以耆徳隠居吴中又长加于循吉者二十四年虽称先生何愧也若以称子固在前为辞据则古今之间自有不同在古人宜得有称字者在今人岂皆例得称字耶今为礼无他但使于【原迹于字旁注】人情无不安者乃是耳称字于长者自是不安则可见决不可行也古人虽皆前辈然未尝与之游接茍其人非大名公则虽称字亦于人情【原迹人情旁注】无甚不通者至于今人之长者生与吾接以后生而遽字之恐断无此理口称之既不可则手书之亦必不可也然先生之称亦岂得轻加于人若先生则固宜直当之无辞不可易【以上诸跋俱行书纸本】
　　宋宗室赵孟坚字子固号彝斋行书梅竹谱名族题识项元汴真赏时嘉靖卅六年中秋装池原价肆拾贰两购于吴江史明古孙
　　张叔夏【瑚网作南宋人】
　　张叔夏过韩平原庆乐园赋高阳台词迹
　　古木迷鸦虚堂起燕欢游转眼惊心南圃东窻酸风扫尽芳尘鬓貂飞入平原草最可怜浑是秋隂夜沈沈不信归魂不到花深　吹箫踏叶幽寻去任船依断石袖褁寒云老桂悬香瑚碎击无声故园已是愁如许抚残碑又却伤今更关情秋水人家斜照西林
　　萧迂民
　　萧迂民与先之劄子【行草纸本高一尺长二尺余内项氏屠氏诸印不録】
　　先之省状元乡相迂民下辱临顾获奉从容方此怀人忽沐教墨开读忻快跌折之苦幸喜勿药谕极荷不外且拜观团酌高作审知门下有子如此可敬可喜但族间事力优裕者得至两位如两神童则自相琢磨不烦师资妙吉父昆仲则子弟皆幼且习他经至若螺溪诸周彼自芸人之田者也度未有可推挽处莫妨多为之图他有所闻首及贤徳政不在谆嘱旧楮百千谩尔统上聊为汤药之助轻鲜皇恐切冀笑留匆遽占复崖约是愧并希台亮　右谨具申呈十月朝奉大夫主管万寿道观萧迂民劄子
　　杜良臣
　　杜良臣勤顾帖【行楷书蜡牋本】
　　五【项氏编号帖内项氏李氏诸印不録】
　　良臣连日荷勤顾老亲昨日暑中令閤嫂嫂仍劳逺出尤感感专介至询问医者盖犹未至也妈妈今日却已不甚热然不敢投药且吃粥糜今日且不劳见过柴医却相闻同商议投药欲得中兴登科记最后一册检朝贵家讳发劄子幸即检付去仆一示余容面对以究草草希友亮良臣启仲一哥新恩内除贤弟
　　陆秀夫
　　陆君实羣玉帖【行草书蜡牋本】
　　秀夫拜覆义山尊兄长坐前秀夫比僭就羣玉府借至英光帖一本久留皇愧专此归纳切幸眎至深居诗帖久欲临写数纸而未能敢乞暂借数日常所用副墨之子姓某氏不烦旨其来将有所委之也草草拜字他存侍竟不宣秀夫拜覆义山尊兄长坐前　蠲糨纸就覔一幅欲作籖题干烦皇恐秀夫
　　长孺三十二年前温陵舟中与君实甫分凄然有惜别意又明年二月死海上原员之节葢有所不及君实貌容无絶异于人气冲语温所立固如此北固郭元徳裒其尺牍若干纸为四卷今其家无有遗孤故人念之至如此元徳之视荣附瘁捐者有间哉长孺题【行书纸本】
　　士大夫预人国家事当以节义功名为本徒以区区翰墨传后抑末矣予曩在余英沈则正处见洺水李清卿一帖清江罗寿可处见文山文宋瑞一帖今于京口郭元徳处见此帖眞成三絶忠烈之气奕奕浮动纸上百世之下使人感愤钱塘仇逺顿首敬书【行书纸本】
　　文天祥
　　文信国诸劄【横卷】
　　一唐信臣不测有申述宜速应之或渠得章贡捷劄宜即率二谢兵驰入城与之共守却欲报行【阙】万兵即下【阙】又在目矣
　　一诸处取到物色已有几无对证无数证者固是难理【阙】　如优令所共如前此项下有数目者即与爰行根行根究须斩犯法者数人然后取得起若肯纳还者又可稍寛其刑如平素省劄如印纸他们收得亦何用此纳诰之人诰在其手则省劄印纸勅黄皆在焉
　　一徐嬭同柳娘在刘千户下傅佺已亲之但【阙】榜不载想徐嬭托以为别人女不直指为吾女也徐嬭有夫可托其夫往赎幸图之
　　一环娘十歳【阙】中既无名想亦在民间此项须遍劄永丰诸隅物色方有出场
　　一在此无片楮可用费力费力全靠使司取些物色来靠舍弟与民章来有些少携带此外无防无防
　　一黄州周都统死于瑞金可惜可惜
　　一在瑞金时贱体一病甚可忧入汀以来幸已勿药一合家书与舍弟又一书达民章又一书达【阙】抚千户道达天祥皇恐拜笔十月八日发
　　呜呼此文山先生眞迹也详玩此书乃空坑之败之后遗其所知者之书盖是时天阨甫脱劲敌在后流离颠沛之际荒迷不次之秋也而其笔意乃雍容闲雅无一毫惊惧荒迫之状如此然非素存素养之熟能如是乎毛氏幸得此书今读其辞想其事令人心胆奋扬精神凛冽有不胜其感激者焉因泣下而谓夫后世之为人者其立心操行亦当何如耶一
　　文丞相途中三诗并简卷
　　收柳女信痛割肠胃人谁无妻儿骨肉之情但今日事到这里于义当死乃是命也奈何奈何途中有三诗今录至言至于此泪下如雨
　　邳州哭母小祥【九月七日】
　　我有母圣善鸾飞星一周去年哭海上今年哭邳州遥想仲季间木主布筵几我躬已不阅祀事付支子使我早沦落如此终天何及今毕亲防于分亦已多母尝教我忠我不违母志及泉会相见鬼神共欢喜
　　过淮
　　北征垂半年依依只南土今晨渡淮河始觉非故宇故乡已无家三年一羇旅龙朔在何方乃我妻子所昔也无奈何忽已置念虑今行日云近使我泪如雨我为纲常谋有身不得顾妻兮莫望夫子兮莫望父天长与地久此恨极千古来生业缘在骨肉当如故
　　乱离歌六首
　　有妻有妻出糟糠自少结髪不下堂乱离中道逄虎狼凤飞翩翩失其凰将雏二三去何方何虞国破家又亡不忍舍君罗襦裳天长地久逺茫茫牛女夜夜遥相望呜呼一歌兮歌正长悲风北来起彷徨
　　有妹有妹家流离良人去后携诸儿北风吹沙塞草萋穷猿惨澹将安归去年哭母南海湄三男一女同歔欷惟汝不在割我肌汝家零落母不知母知岂有瞑目时呜呼再歌兮歌恐悲脊鸰在原我何为
　　有女有女婉清扬大者帖学临钟王小者读字声琅琅朔风吹衣白日黄一双素璧委道傍鴈儿鴈儿秋无粱随母北去谁人将呜呼三歌兮歌愈伤非为儿女哭淋浪
