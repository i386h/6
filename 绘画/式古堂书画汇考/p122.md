<!-- { "loadSidebar": true } -->
　　此赋之作其有所指乎不然驱之足矣诛之不足以胜诛也岂其心欲尽殱【阙】　乎【阙】而蚊有可殱者有不必殱者如曰扫出境曰歼厥渠魁不一施也南方蚊鸟一鼔吻而蚊亿万今有人焉作相于南鼔为和议之谈而致于廷而咂我甿其【阙】之鷆乎斯人也何不幸而不受诛于公节钺之下以快一时之死而宁受诛于千载史钺之诛于万死不可以赎之日吁可悲也已赋序云余方穷居观者遂谓其早年所作愚谓此二字虽外阃重寄而遥制于中弗获以信其大义于天下后世则身都将相犹穷居匹夫同也于戏吾雍公诛鷆有术而付之纸上空谈为六世孙所録徒致憾于无穷耳诸跋柯郑陈杨辈皆其孙同时言稿之失而得言録以遗于某亦既详矣去公三百余载而同其志者呉下有沈啓南氏见録本而购藏之嘉禾周鼎与苕溪张子静松陵史明古共借阅之鼎欲号此赋为鷆以发公地下一笑明古子静闻予言相掀髯大噱是日正月上旬之终嵗乙未皇明成化之纪元十有一年也鼎
　　此帖今藏余家徃在无锡荡口得于华氏中甫处少溪家兄重购见贻之物元汴
　　虞文靖杂诗卷
　　白云防雪鸣竹地罏深深火初熟樵客晨来午未还眞人自与烧黄独
　　罏中铅汞轻千乘外日月飞两萤尚有度生情未断侍人长跪授黄庭
　　玉臼捣霜月当户竹映雪书满牀客来长揖不交语自拨丹火烧山香
　　皎皎霜鹤立斋厨萧萧风竹鸣庭除间有客自髙坐堂上眞人方读书　十一月壬辰明复眞人约华隂杨廷鎭闽中潘子文四明王安道谈道话于徐中孚丹房防雪洒空尘静云晏遂复终日即事杂诗
　　松隂鹄立候宫车风送飞花着白须水影渐随帘侧畔鸎声祗在厰东隅近牀拟进新琹操载笔亲题眞画图太液雨余波浪动龙舟初试散鱼鳬　早朝
　　髙阁丹青起中天紫翠分当太白雪门对九疑云伐木山人去吹箫帝子闻尘中归未得春思转纷纷　録寄民瞻尊兄别后一笑虞集
　　虞邵庵书记并诗卷
　　儗岘台记【四字隷书】
　　尚书司门员外郎晋国裴君治抚之二年因城东隅作台以游而命之曰儗岘台谓其山谿之形拟乎岘山也数与其属与州之寄客者游而闲独求记于子初州之东其城因大丘其隍因大谿其隅因客土以出谿上其外连山髙陵野林荒虚逺近髙下壮大闳廓怪竒可喜之观环抚之东南者可坐而见也然而雨隳潦毁葢藏弃委于榛藂茀草之间未有即而爱之者也君得之而喜増甓与土易其破阙去榛与草发其亢爽缭以横槛覆以髙甍因而为台以脱埃氛絶烦嚣出云气而临风雨然后谿之平沙漫流微风逺响与夫波浪汹涌破山防木之奔放至于髙桅劲艣沙禽水兽下上之浮沈者皆出乎履舄之下山之苍顔秀壁巓崖防出挟光景而薄星辰至于平冈长陆虎豹踞而龙虵走与夫荒蹊聚落树隂晻暧游人行旅隠见而断续者皆出乎袵席之内若夫烟云开敛日光出没四时朝暮雨旸明晦变化之不同则虽览之不厌而虽有智者亦不能穷其状也或饮者淋漓歌者激烈或靓观微歩仿偟徙倚则得于耳目与得之于心者虽所寓之乐有殊而亦各适其适也抚非通道故贵人蓄贾之游不至多良田故水旱螣之灾少其民乐于耕桑以自足故牛马之牧于山谷者不收五谷之积于郊野者不垣而晏然不知枹鼔之警发召之役也君既因其土俗而治以简静故得以休其暇日而寓其乐于此州此州之人士女乐其安且治而又得游观之美亦将同其乐也故予为之记其成之年月日嘉祐二年之九月九日也南丰曽巩记
　　君作新台拟岘山羊公千载得追攀歌钟殷地登临处花木移春指顾间城似大隄来宛宛溪如青汉落潺潺时平不比征呉日缓带犹宜向此闲郡人王安石为裴使君作南丰先生以嘉祐二年九月九日作此记先生是年登进士第而归乡之时也裴侯名材记不书名亦致敬邦君之意后七十八年其从子纡守抚重刻之久之石又亡又后二百年雍虞集书并附王文公诗一首南丰曽氏新建文定公词堂记【十二字篆书】
　　君子之欲行其道者时王之制有所不得为则推其法意之所得为而为之此圣贤所以无不可行之时也昔者诸侯之国其昆弟子孙得以公族为大夫为士有田有禄以养之国有宗庙世守其祭祀百世之子孙祭于大宗五世之子孙祭于小宗而祖考之神灵葢有所归矣后世贵为公卿而无国邑惠泽无以徧及其族人于久远君子原本而充类衋然伤其心焉是以有置义田以待后人之冠昬防祭者矣宗庙不立祭享无所君子酌于贤贤尊尊之意而不得有所为焉于其贤者则縁夫尸而祝之于社之义而致其敬则亦庶几而已南丰曽氏自鲁国公有六子其显者三人文定公子固最贤子开之文如其兄而子宣最贵子固之学在孟氏既没千五百年之后求圣贤之遗言帝王之成法于六经之中沛然而有余渊然而莫测赫然为时儒宗其文章深追古作而君子犹以为特公之一事云尔鲁公没时公弱冠未仕也家甚贫嫁孤妹九人必得其所奉母夫人至孝老死不衰葢其根于天性者纯明得于经学者深至所以行其道者众人固不尽识也是以官爵不过于郡守俸入无逾于常僚犹悉其赀力置义田于临川郡城之后湖与属邑金谿之南原立为规约以惠利其族垂三百年矣此所谓能行其法意于可为者乎不然何其能久也今其族孙元翊以其父正子之遗命作公祠堂于后湖之上使其族之人食焉而思其本居焉而敬其身则公之遗意虽去之百世而乌有终穷者哉呜呼公之至元翊八世矣于庙则已逺于社则已疏即其所遗田而祠之使羣情之涣者尚有所萃也不亦可乎元统癸酉祠堂成适予自京师归临川来求文以为记故为书此俾附诸义田规约之后而刻诸祠下云雍虞集记
　　南丰先生记拟岘台谓其山谿之形拟乎岘山也使他人属笔必更引羊叔子事而先生终篇但述风物观游之胜及夫裴使君简静之治而已葢众人之所必言乃先生之所不必言也王文公诗则终始引叔子以致美裴君葢赋咏之作与纪实不同各一竒也邵庵虞公并取而书之厥有防哉又尝闻先生既为台记裴君畀田若干畆即先生所置义田今在临川后湖者此亦竒事虞公记先生祠叙义田而不及此必别有谓然书以附于台记之后岂亦牵聨可见之意邪太朴亲得此卷于公当有以知之一范文正公置义田于苏子孙遵守至今不废尝窃叹以为世之若此者一家耳今读学士虞公所着南丰先生祠堂记知先生亦有义田在临川金溪世守规约与范氏同两家盛德之长异哉夫以范公之忠义功名天下所倚赖而甫参大政以殁位不满德焉曽氏三兄弟子宣为相子开翰林先生止西掖名位亦有差子开虽贤而魁然以儒学文章重者又莫先生若也嗟夫宋之贤人君子若范公之与先生者希矣其君之国有不能保而二家之田独至今存且将传之无穷则当时不究其施有不足恨而其子孙所以为慿借扶持者又岂竭其势力之所可能哉观于此者可以有省矣至正元年嵗辛巳十月下旬东阳呉师道书于京师居贤坊官舎
　　右奎章阁侍书学士虞公书曽文定公拟岘台记及公自作新建曽公祠堂记附以王文公台诗以遗临川危素大朴甫积昔从公于京师自天厯以后公日在阁下而又总裁史事非大制作多不及亲书又苦目昬今观此卷遒粹整宻所罕见也至元三年正月十又六日门人九江方积同豫章杨镒观于邬子柴
　　明年夏五廿又六日晩生清江谕丘同庐陵文容敬观于金陵防龙河僧舎
　　金华黄溍观
　　文定公初置义田令子孙本房不得食文昭公増置田乃令食之太朴熟见其家规约云尔文定之不自私文昭之均其施皆可书也呉师道又识虞公篆法八法楷书暨文章皆萃美于兹卷而南丰先生之文行又因以起百世敬慕于无穷焉非茍玩其词翰而已至元六年嵗次庚辰夏四月十八日金华王余庆识于吾友太朴危君京师迎阳坊之寓舎
　　至元六年嵗在庚辰十月廿有一日泲南张引同豫章杨铸敬观于京师寓舎之湛然斋
　　曽文定公拟岘台记王文公诗奎章阁学士虞公所制文定祠记三者又皆虞公手书之虞公蜀人今家居临川文学与曽王两公相望而此卷实具有之乌乎美矣太朴宜与曽氏子孙求贞石使呉中石工并刻之临川有荣观焉晋安陈旅
　　前贤不茍作落笔便可传世今观元虞文靖公所书曽文定公拟岘台记附以王文公诗而跋之又书所作文定祠堂记于后二记一诗议论根据铿然金石声文章家取为楷式者是岂茍云乎哉元统癸酉适公病目归田之后年六十有一矣而篆书皆端整若此非其平日运意精宻笔路纯熟恶能尔邪卷尾有呉元儒呉师道诸名人跋皆当公存日为危太朴先生题者蝇头细书无一笔茍师道凡三跋尤精确有深意其可以继公而无愧也公书此卷后十七年而捐馆又后百三十有四年璟观于翰林修撰呉君原博所原博属题因得留几格间临玩数月乃敬识而归之连城之璧不足多也成化壬寅中秋泰和罗璟于紫垣西之冰玉斋敬题
　　观拟岘山记跋语当是文靖为之重书而欲重刻于石道园学古録文定祠堂记末有并书篆三字则此卷疑亦当时书石之副今南丰曽氏祠下石刻有无不可知然陈众仲跋云太朴宜与曽氏子孙求呉中石工并刻之岂当时固未尝刻邪当访之临川之贤璟再题
　　先生词翰率尔雅端重观之不觉起敬东白子识右虞邵庵先生拟岘台记四字南丰曽氏新建文定公祠堂记十二篆字楷书记文一通诗跋各一首书家者流所谓人品髙师法古者殆兼有之此危太朴家物传至左庶子吴君原博葢百四十年于今矣祠堂记及跋皆先生所着台记出文定皆世所传诵而王荆公诗笔亦与此时作者不同然则此卷虽谓之三絶可也原博博古能文且书法其以予言为将无同乎卷尾有黄晋卿题名宋景濓陈众仲呉师道跋语又出三絶之外诗所谓尚有典刑者窃有慨焉姑识其纸隙以俟后来君子治元年戊申日南至长沙李东阳书南丰先生曽公文章在宋称四大家今观虞邵庵作公祠记称公孝友至有义田之举而作郡之政又徃徃载诸史册有不可诬者则公之所谓文章其亦异乎后世之文章矣昔人有谓公行义不如政事政事不如文章其信然哉此卷今吴庶子原博先生所藏葢危太朴家物也噫太朴不能不有愧于二公顾以归之原博其亦有由然哉治乙酉秋九月朔台人谢铎题
　　虞文靖公豆腐赞
　　豆腐三德赞
　　虞先生以老病谒告还临川山中故人父老宾客邻曲及族人昆弟子孙咸喜其归也鸡豚之馈狎至不敢不为之尽欢而齿豁目昏又性不喜杀生食饮之际未尝如其意山中人有鬻豆腐以进者欣然乐之葢盘飱至前目昏不能有所选择随匕挟所获精粗骨肉不能辨也而豆腐盈豆如一随取皆佳一德也齿豁每食肉輙塡齿隙非极漱剔不能去间濡干皆费咀嚼可取饱无是苦二德也柔洁澹无杀生之恶三德也吾乡仁寿在万山中地髙不宜稻而宜豆乡中人食豆葢多于粟成都人尝靳吾邑为食豆人而乡语谓豆腐为来其云怀故乡风物之美縁老年食物之便作豆腐三德赞赞曰掇山腴治仙浆软于云洁于霜舌生肥齿不伤君子食之寿而康肘后服玉旧有方传之天下匪私吾乡元统元年十月十九日横舟中书
　　虞邵庵诗翰
　　九月二日移柴门向水辱卿外史链师赋诗相属及于老易之要佩服雅意忻怿亡已輙次韵一首为谢仙凡之语顿不类矣皇恐皇恐集再拜
