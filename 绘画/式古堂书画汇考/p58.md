<!-- { "loadSidebar": true } -->
　　皇帝陛下上资福垂拱而治八荒德被黔黎敛袵而朝万国恩加朽骨石室归贝叶之文泽及昆虫金匮流梵説之偈遂使阿防逹水通神甸之八川耆阇崛山接嵩华之翠岭窃以法性凝寂靡归心而不通智地奥感恳诚而遂显岂谓重昏之夜烛慧炬之光火宅之朝降法雨之泽于是百川异流同会于海万区分义总成乎实岂与汤武较其优劣尧舜比其圣德者哉
　　古人摹书用硬黄自运怀仁书圣教序特为姿媚唐时称为小王书若非怀仁自运即不当命之小王也吾家有宋舎利塔碑云习王右军书集今为习正合余因此自悟有会其昌
　　释怀素
　　藏真书清浄经【草书纸本原文不録】
　　【款书】贞元元年八月廿有三日西太平寺沙门怀素藏真书时年六十一嵗
　　苏耆家藏
　　怀素居零陵以蕉叶代书目庵曰緑天自叙云醉来得意两三行醒后却书书不得又云人人来问此中妙怀素自云初不知皆透彻向上一歩语所谓一拳打透虚空不为律缚者也襌与书念头逸发故宜其然哉大梁刘世昌谨题
　　右唐僧怀素草书清浄经笔法髙古其为真迹无疑先君子于石田先生处尝见之每与余言其妙云后有刘世昌跋尾者是也石田殁归邹氏屡欲物色一观不可得邹氏殁又不知流落何处己未秋客来有示者精神焕发真有骤雨旋风之势惜先君不得再见为恨卷后有苏耆家藏四字耆字国老其父子兄弟赏鉴精确所藏法书名畵甚多素师自叙亦尝在其家又有绍兴小玺曾入思陵秘府韩平原当国时内府珍秘多入其家昼锦堂印是也在元为乔仲山所藏故有乔氏篑成印仆生平最好素书所阅甚多未有如此之妙者也展卷累日不忍释手因题其后而归之嘉靖三十八年长洲文彭记
　　怀素千文卷【草书绢本原文不録】
　　右唐释怀素绢本草书千文真迹旧藏嘉兴姚公绶家公绶所藏法书甚多尝自谓此卷为第一云一字值一金故当时目为千金帖公绶没石田先生屡遣人物色之不可复得后流传数家皆不赏识嘉靖丁亥人日忽有持示者余展卷惊叹恍然若失者累日因倾资购得之按米元章书史及寳章待访録俱载有怀素绢本千文云沈遘所刻板本是也今板本不传未知即是元章所见者不而宣和书谱载有怀素千文四此卷后有政和宣和三玺而贉卷茧纸中有内府图书之印葢即当时四卷中之一也又谱序称素晚年所书评者谓与张芝逐鹿且云比其少作有加无已今观此卷笔法谨宻字字用意脱去狂怪怒张之习而专趋于平淡古雅其后题云贞元十五年六月十七日于零陵书时六十有三正其晚年之作也此卷共用黄素八方每交接处以汉军司马印钳记而书名及题年月处亦以是印印之且素理精宻墨迹如新真希世之寳也是嵗冬十一月二十五日文嘉休承识
　　怀素梦游天姥吟卷
　　梦游天姥吟留别
　　海客谈瀛洲烟波微茫信难求越人语天姥云霓明灭或可覩天姥连天向天横势拔五岳掩赤城天台四万八千丈对此欲倒东南倾我欲因之梦呉越一夜飞度镜湖月湖月照我影送我至剡溪谢公宿处今尚在渌水荡漾清猿啼脚着谢公屐身登青云梯半壁见海日空中闻天鸡千岩万转路不定迷花倚石忽已暝熊咆龙吟殷岩泉栗深林兮惊层巅云青青兮欲雨水澹澹兮生烟列缺霹雳丘峦崩摧洞天石扇訇然中开青防浩荡不见底日月照耀金银台霓为衣兮风为马云之君兮纷纷而来下虎鼓瑟兮鸾回车仙之人兮列如麻忽魂悸以魄动怳惊起而长嗟唯觉时之枕席失向来之烟霞世间行乐亦如此古来万事东流水别君去何时还且放白鹿青崖间湏行即骑访名山安得摧眉折腰事权贵使我不得开心顔
　　外録
　　书畵舫云怀素梦游天姥吟卷真迹藏新都人家周敏仲一见称赏其家遂尔寳袐不以示人自非韩太史家论书帖之可拟议耳
　　又云世人论狂草往往竝称旭素旭竒幻百出不逾规矩素则谨守法度仅具一支一节耳即如长史秋深等帖素师毕世追仿胡能得其髣髴乎又云素师梦游天姥吟竪幅作横卷装葢仿伯髙春草帖为之其跋尾竝横书于后云
　　怀素酒狂帖【旧在光福人家后归李贞伯氏】
　　酒狂昨日过杨少府家见逸少阮歩兵帖甚发书兴也颠素何可以到此但恨无好纸墨一临之耳比见献之月仪帖内数字遂与右军竝驰非后人所能到一防一画便发新竒一法此乃得钟繇弟子宋翼三过波藏锋法酒狂见此遂大吐出胸中霓耳千文早晚纳去俟杨生缚笔至可为也兹不具【阙】狂【阙】藏真太师丈足下十年挥素学临池始识王公学卫非草圣未湏因酒发笔端应解化龙飞凝式鉴定
　　王逸少临钟繇书后跋尾是唐僧怀素书杨凝式鉴定寳宁赐玩记王诜寳宁赐第书
　　庭坚观
　　倪瓒八月十一日观于耕渔轩时积雨初霁残暑犹炽王季耕自其山居折桂花一枝以石罂注水插花着几格间户庭閴寂香气郁然展玩此卷乆之如在世外也癸丑
　　素师论书帖【原文不録】
　　外録
　　书畵舫云素师论书帖真迹藏韩存良太史家极瘦而不露骨当属合作惜后妄人乱用伪山谷印于左
　　怀素题北亭草笔【原文不録】
　　外録
　　广川书跋云怀素于书自言得笔法三昧观唐人评书谓不减张旭素虽驰骋绳墨外而回旋进退莫不中节旭则更无蹊辙可拟超忽变化未尝觉山谷之险原隰之彛以此异尔今其书自谓真出钟草出张真字不见于世惟草独传当手笔调和时忘神定气徐起而视所乡无前故能迥出唐诸子右奄薄晋宋陈隋而兼有之其体制该备顾后世不能加也北亭所书适当其逐鸿蒙而问太虚时矣至其会处乃假浪岷山放乎江之津也
　　僧藏真书七纸【原文不録】
　　僧藏真书七纸开封王君巩所藏君侍亲平凉始得其一二而两纸在张邓公家其后冯公当世又获其三虽所从得异者不可考然笔势奕奕七纸意相属也君邓公外孙而与当世相善乃得而合之余尝爱梁武帝评书善取物象而此公尤能自誉观者不以为过信乎其书之工也然其为人傥荡本不求工故能工如此如没人之操舟无意于济否是以覆却万变而举止自若其近于有道者耶【东坡题跋】
　　外録
　　董逌书怀素七帖云书法相传至张颠后则鲁公得尽于楷怀素得尽于草故鲁郡公谓以狂继颠正以师承源流而论之也然旭于草字则度絶绳墨怀索则谨于法度要之二人皆造其极斯可以语善学矣昔鲁男子以其不可学栁下惠之可素于张旭吾知出此
　　墨池璅语云怀索与邬彤为友尝从彤受笔法彤曰张长史私教彤云孤蓬自振惊沙坐飞余自是得竒怪草圣尽于此矣顔真卿曰师亦有自得乎素云吾观夏云多竒峰尝师之其痛快处如飞鸟入林惊蛇入草纵遇拆壁之路一一自然真卿曰何如屋漏雨痕素起握真卿手曰得之矣
　　唐怀素自叙帖【草书纸本髙九寸长二丈余共十五纸合缝有建业文房之印四代相印许国后裔诸印隔水绫上有羣玉中袐秋壑图书项氏诸印】
　　藏真自序【李东阳篆引首】
　　怀素家长沙防而事佛经禅之暇颇好笔翰然恨未能逺覩前人之竒迹所见甚浅遂担笈杖锡西游上国谒见当代名公错综其事遗编絶简往往遇之豁然心胸畧无疑滞鱼笺绢素多所尘防士大夫不以为怪焉顔刑部书家者流精极笔法水镜之辨许在末行又以尚书司勲郎卢象小宗伯张正言曾为歌诗故叙之曰开士怀素僧中之英气概通疎性灵豁畅精心草圣积有嵗时江岭之间其名大着故吏部侍郎韦公陟覩其笔力勗以有成今礼部侍郎张公谓赏其不羁引以游处兼好事者同作歌以赞之动盈卷轴夫草稿之作起于汉代杜度崔瑗始以妙闻迄乎伯英尤擅其羙羲献兹降虞陆相承口诀手授以至于呉郡张旭长史虽姿性颠逸超絶古今而模楷精详特为真正真卿早嵗常接游居屡激昻教以笔法资质劣弱又婴物务不能习迄以无成追思一言何可复得忽见师作纵横不羣迅疾骇人若还旧观向使师得亲承善诱涵挹规模则入室之賔舎子奚适嗟叹不足辄书此以冠诸篇首其后继作不絶溢乎箱箧其述形似则有张礼部云奔蛇走虺势入座骤雨旋风声满堂卢员外云初疑轻烟淡古松又似山开万仭峰王永州邕曰寒猿饮水撼枯藤壮士拔山伸劲鐡朱处士遥云笔下惟看激电流字成只畏盘龙走叙机格则有李御史舟云昔张旭之作也时人谓之张颠今怀素之为也余实谓之狂僧以狂继颠谁曰不可张公又云稽山贺老总知名吴郡张颠曾不面许御史瑝云志在新竒无定则古瘦漓纚半无墨醉来信手两三行醒后却书书不得戴御史叔伦云心手相师势转竒诡形怪状翻合宜人人欲问此中妙怀素自言初不知语疾速则有窦御史冀云粉壁长廊数十间兴来小豁胸中气忽然絶呌三五声满壁纵横千万字戴公又云驰毫骤墨列奔驷满座失声防不及目愚劣则有从父司勲员外郎呉兴钱起诗云逺锡无前侣孤云寄太虚狂来轻世界醉里得真如皆辞旨激切理识奥固非虚薄之所敢当徒增愧畏耳时大厯丁巳冬十月廿又八日
　　大中祥符三年九月五日前进士苏耆题
　　四年嘉平月十有八日直集贤院李建中防毕题升元四年二月　日文房副使银青光禄大夫兼御史中丞臣邵周重装
　　崇英殿副使知崇英院事兼文房官检校工部尚书臣王绍顔【以上四跋本卷纸尾】
　　题怀素自序卷后
　　狂僧草圣继张颠卷后兼题大厯年堪与儒门为至寳武功家世乆相传太子太师致仕杜衍记时至和甲午中夏在南都
　　草书有妙理惟怀素为得之元丰八年十一月廿五日蒋之竒书
　　世传怀素书未有若此完者绍圣三年三月予谪居髙安前新昌宰邵君出以相示予虽知其竒然不能尽识其妙予兄和仲特善行草时亦谪惠州恨不令一见也眉山苏辙同叔记
　　崇宁二年十二月十五日观邵防
　　辨老方艰难时流离转徙江湖间犹能致意于此可见志尚又获观伯考少师品题并以嘉叹绍兴二年仲春廿三日阳羡蒋灿
　　藏真自叙世传有三一在蜀中石扬休家黄鲁直以鱼牋临数本者是也一在冯当世家后归尚方一在苏子美家此本是也元祐庚午苏液擕至东都与米元章观于天清寺旧有元章及薛道祖刘巨济诸公题识皆不复见苏黄门题字乃在八年之后遂昌邵宰疑是兴宗诸孙则苏氏皆丹阳里巷也今归吕辨老辨老父子皆喜学书故于兵火之间能终有之绍兴二年三月癸巳空青老人曾纡公卷题
　　藏真草圣所阅多矣未有如自叙之精妙笔法走龙蛇悉具于此壬子闰夏五日保之行父景晋同观
　　令畤夏日与刘延仲吕辨老过都统太尉王公观法书名畵如行山隂道上映照人目殆不可言遂知兵火之余珍竒多出莫此若也因见辨老素师自叙一洗累年胸中尘土是真幸会绍兴二年五月十二日赵令畤德麟题
　　辨老藏怀素自叙后有先人题字葢绍圣三年谪居髙安时为邵叶稽仲书也不知流传几家以至辨老绍兴癸丑三月九日迟观于婺女马军桥潘氏之第
　　绍兴癸丑三月廿七日洛阳富直柔观
