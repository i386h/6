<!-- { "loadSidebar": true } -->
　　李士临右军明府诸帖卷【原文不録】
　　【欵书】至大己酉嵗七月晦日书于延平员峤真逸李公无帖不临可谓好学也已仆亦好书者然无暇临古帖但羡士耳子昻
　　拟晋斋临帖用笔圆活精到其勤笃可为世法余每见愧悚不已自恨昬惰无此工夫耳黄石翁临古人书多苦局促鲜能得其韵趣余素闻李公善书今观此帖诚得逸少笔意无媿前人也□士天资髙迈风神秀朗宜其笔墨超然蜀郡虞集
　　右集贤侍读学士李公士手临晋王右军明府等帖真迹一卷士名倜河东太原人好学尚气劬神苦思务求博洽而后已故其防戯笔墨皆超悟不羣此卷虽临仿古人而清新婉丽自有一种风度是可珍也泰定四年七月壬辰呉郡陆友仁书
　　今人临帖自松雪翁后便到员峤真逸谓皆有晋人风裁此卷又【阙】薛道祖与米老书者寳晋之流世岂无斯人仙逰去已矣兴怀感悼钱良右敬题余防时每见士公与先君议论谈笑使人敬服不已其文章政事为当世之所推重人但知公之能书而不知公之为人者有不在于此东昌髙晋繄游艺拟晋氏河东李后十年笔墨仙兹其传弋阳李瓒
　　员峤作畵息斋伯仲间其临摹又颉颃于松雪困学二老斯时有三君子而能追及之可谓难矣员峤至今存虽独步可也翰墨特其余事至于立身宦途而志趣常超然于物表此吾所以起敬者也至顺辛未仲春望日后学黄公望
　　龙跳虎卧世淑忒翳其古心员峤真逸李升论书至于孙过庭姜白石尽善尽美矣他皆未足为评也姜谓临书多得其笔意而失其位置今再观员峤所临兼无位置之失非其胸中熟于二家之论恐未易致也良右题
　　公在延平日政事之余留意翰墨间故临帖为最多此卷又其精妙者亦何憾于古人耶呉兴赵雍题
　　余昔侍李学士见其作书多喜矮卓执笔甚髙临帖亦然其精熟如此非拘拘摹仿者比宜其遗墨若斯之妙也鄱阳张昕子东
　　仇　逺
　　仇山邨七言诗卷【行书纸夲高九寸余长六尺四寸】
　　我本迂疏落拓人满头霜雪满懐春登山有屐身恒健挂壁无弦趣更真徃嵗效官殊漫浪老来学佛离贪嗔却怜卫鹤齐鸡辈空费心机不庇身
　　野鹤清高六翮轻孤云万里去防防汉科合应茂才举唐士曾书遗教经好趁江南诸老在尽看蓟北众山青锦衣归日春风满期醉沙隄防玉缾
　　懒学羊裘汉子陵亦非解印晋渊明好山好水恒相对浮利浮名不愿争诗酒每防朋友共田园都付子孙耕野心直与闲云似却笑孤云出岫轻
　　末俗由来不贵儒愚夫愚妇恣揶揄束书合向山林隐絶迹莫登名利涂膝上有孙贫亦乐门前无债醉如愚咸平处士真堪羡死守梅花住里湖
　　宦海漂流四十年老来黙黙守吾艰危颇得文章力嫁娶各随儿女縁白饭充肠聊当肉好书到手不论钱闲心懒作邯郸梦乐取南一枕眠
　　笔砚生涯独善身一区花竹四时春无求莫问朝廷事有耻难交市井人帘外乌衣飞下上牕前綘蘂结轮囷鉴如居士东隣住肯借霜毫为写真
　　难得心交左伯桃亦无善相九方皐而今贱子多儒误自古山人索价高众雀岂能知鹄志一鸡何足用牛刀独醒独醉俱堪乐妙理依然有浊醪
　　倦游懒着小乌巾短髪丝丝白满簮信手拈书聊慰眼转头忘事太无心笑他杜老频看镜爱我昭文不鼓琴喜有山林方外友时携佳纸索新吟
　　北风雨后忽南风顷刻开晴又转东后土未干偏有恨漏天难补【阙】无功小楼兀坐思猿鹤好客相期避燕鸿壁上墨兰香可掬令人长忆所南翁
　　豪气年来渐埽除箪瓢自乐守臞儒江头尽醉唐朝士泽畔行吟楚大夫万里鲲朋何必羡一官虮虱不如无葛巾草履从人笑莫问青衫【阙】叶枯　士瞻上人习定好修与予晦翁笑隐长老三世交矣求予斐章遂信手写七言十首塞白上人其为我佛前忏悔绮语业至治元年九日山邨老友仇逺书于北桥躬行斋
　　予始就学时即知仇白名葢二先生乃宋之遗老同居钱唐名望相等一时制作多出其手学者宗之尔时天竺南北两山法席甚盛诸尊宿咸在无不与二人者防仇逺字仁近自号山邨民学者称为山邨先生盖抱道博通之士也今观其诗冲逺幽茂而静退闲适之趣溢于言外信可敬也此诗乃为前住天平山士瞻和尚所书者今六十余年矣今天平住山复庵禅师士瞻翁之法子也一旦得之如获旧物且喜且叹既为卷俾识于左夫物之废兴成败似有数存乎其间自兵兴以来故家所藏法书珍玩残剥毁弃鲜有脱者而是书独完于水火瓦砾之余而又复归于其后之人殊非偶然也俯仰今昔为之一嘅洪武戊辰八月东臯释妙声谨识
　　吾爱山村叟诗工字亦工波澜唐句法潇洒晋贤风交好论方外英雄在彀中天平宜寳防开卷气如虹中呉释道
　　朝野尊遗老山邨有逸民书传东晋法诗接晚唐人乐易胸中道风流席上珍前贤不可见仰止挹清尘呉僧守道
　　仇先生仁近宋季老儒也与白先生湛渊诗名并称于呉下人谓之仇白若唐之皮陆也二先生晚年谢事乐于湖山泉石间多与方外士游名山胜地佛刹灵区足迹所到无不有其题咏兵后石刻墨本百无一二存也此数诗乃仇先生晚年所作録与天平士瞻翁者兵后亦失去翁之徒今天平住山复庵禅师复得之于他人复庵以为传家之珍徴余题其后衍壮时过天平见翁于松下翁善辩评论古今人物惟允于诗亦称道仇白也仇先生诗前軰以曽论余尚何言哉然是诗既失而复得禅师宜加寳重洪武二十年嵗在戊辰十二月望日燕山大庆寿独庵道衍
　　山邨先生诗置近代诗家中新巧局制中置一古商彜识者寜不髙其雅厚耶先生所交多伟人在方外亦皆卓卓如晦翁辈人物先生诗中称所南所南郑忆翁其制行不可屈挠世指为殷之逋播臣先生称之先生为人可知矣奕
　　右诗葢山邨先生莫年退休时所作也其冲澹闲旷之意蔼然可谓逹生委命者矣前辈文墨近不多见复庵其寳之洪武己卯冬孟二日呉门后学梁用行观
　　仇白之于宋季犹殴虞之于元初观其辞翰则知其趣矣其语平而易其气醇以和若行云流水曷尝用意求竒哉在唐称郊岛鸣于诗前辈谓其雕刻肺肝语险艰涩既以穷其身又以愁于人韩子云将使自鸣其不幸耶是卷始于南麓禅师值时艰成乌有复闇复藏之山中以贻后人后之览者当珍之练川遗老姚性善夫
　　正徳丁卯八月十九日呉门卢襄师陈观
　　仇山邨诗余尝于西湖逰览志中见其数首爱其冲澹典雅每以未见全集为憾是卷乃其亲笔书与方外友士瞻者其风格大类乐天观其诗可以知所养矣卷后诸跋皆释子所书字画不茍岂皆贤而隐于衲者欤嘉靖丙辰春正月既望箬谿七十四翁顾应祥书
　　冯子振
　　冯海粟居庸赋卷【行书八纸髙一尺六寸长几三丈】
　　居庸赋
