<!-- { "loadSidebar": true } -->
　　海中有银山生树名女树天明时皆生婴儿日出能行至食时皆成少年日中壮盛日昃衰老日没死日出复然若庄生所称冥灵大椿以八千嵗为春秋皆旦暮也渊明诗云世短意长多斯人乐乆生又云中觞纵遥情忘彼千载忧且极今朝乐明日非所求使九原而可作则愿为陶公执鞭矣
　　昔人谓天下之智无穷盎错之不能并立乆矣初盎道逢丞相申屠嘉宻请嘉有所啓意在错也而嘉恐以吴事见告辄拒之既乃引为上客而请闲之説得行相从容燕侍力陈错恶异时嘉奏请诛错奈何帝以错言先入嘉奏沮格发愤而死及七国之变盎又请闲而错遂不免盖其为计甚宻故卒遂其所图是错计出嘉上而盎计又出错上信乎天下无第一手也吾于时事观之益信然
　　行恶见乐为恶未熟至其恶熟自见受苦行善见苦为善未熟至其善熟自见受乐又云于可乐中生不乐想于不乐中生可乐想于乐不乐能行舍想此等语大有名理
　　宋孝宗问天竺僧云既是飞峰何不飞去荅曰一动不如一静又问观音手中数珠念甚曰念观世音菩萨又问自念自号作甚曰求人不如求已大抵禅宗机锋决捷入理最深故文殊师利称维摩大士辨才无滞智慧无碍诸佛秘藏无不得入吾儒中多从文字智解得来非复圣贤心性学术所谓不如诸夏之亡也
　　古人下笔先求合已次乃求之法度今人下笔先求合人次乃求之枝叶
　　文章闗气运自是千古定论方在气运中人自不觉及异代观之毫发不能掩如唐人未尝不学汉人文章韩柳欲振六朝之衰今其文置之迁固间有不可辨者乎唐人未尝不学汉魏诗法李杜遂欲慿陵陶谢今其诗置之汉魏间有不可辨者乎惟宋诸名人于古法多不甚句字摹拟纵其才具各成一家至谓子固本六经皆虚谈也独我朝号为复古文师左国两汉诗必唐人铢铢而求寸寸而度今以为驾唐宋矣不知异代观之竟作何状岂唐人之不能及汉宋诗之不能及唐其才识皆出我朝诸公之下吾不信也然则不当师古哉曰非然探古人之理窟用古人之法律纵吾心匠以合一代之气运而无徒铢铢寸寸若优孟之为叔敖其将有竢于命世之杰者乎
　　山谷墨迹一帖云近有佳防率以故不得往岂食料禁不批放耶
　　又一帖云花四枝漫送余春可赏否戴花人安否米南宫书研山铭一帧后书云寳晋亝前轩书铭云五色水浮昆仑潭在顶出云挂龙恠烁电痕下震泽【阙】极变化阖道门语亦竒丽可诵余甚爱之时时彷
　　其笔意书以示识者
　　渊明诗云故人赏我趣挈榼相与至班荆坐松下数斟已复醉父老杂乱言觞酌失行次不觉知有我安知我为贵悠悠迷所留酒中有深味此老可谓酒中见道夫至于人我俱忘宁复有富贵贫贱得失之故可以动其中耶
　　昌黎公晚年遂有声乐而服金石张籍祭文云乃出二侍女合弹琵琶筝既而遂曰公疾日浸加孺人侍汤药白乐天思旧诗云退之服硫黄一病讫不痊微之链秋石未老身然退之尝讥人不解文字饮而自败于女伎乎作李博士墓志戒人服金石药而自饵硫黄乎何次道往瓦官寺礼拜甚勤阮思旷语之曰卿志大宇宙勇迈终古何曰卿今日何故忽见推阮曰我圗数千户郡尚不能得卿乃图作佛不亦大乎今士大夫身享富贵临老便思生天作佛鲜不为阮咲矣
　　近时有善召乩仙者术甚竒余偶过海上潘方伯家方伯以他事召仙而余适入坐然余未有意求问也方伯强余叩之因焚香稽首甫毕而仙至运乩大书曰云卿前揖生欲接浙何以罄悃莫生能为右军防画左氏文章扪虱髙谈宛王景畧之玩弄围棋遣兴防谢安石之风流眼底当服何人今乃拜手教欲知生前因乎生原玉帝右史为酒中草勅待罪数年得谪今世余问何勅曰便是立世宗勅还能记否生酒中所草者词极佳子但不应酒中撰代子一传何如玉皇上清帝主勅明天子某高帝开绪景运中天行庙多廵承祧偶乏昔黄河清澈曽开圣世之征安陆分藩亦是民间之养兹遣岳渎之神定尔山河之主呜呼表隆天日足备聪明但年富春秋首存钦恤速图警跸母让渭桥钦此书毕便去此文警防简洁似不从人间来今余乡士夫传诵以为竒事
　　昙阳事大有助名教第不幸生富贵家遂令张大声息所称弟子者又多非其人恐昙阳既志后必自懴悔人居城市无论贵贱贫富未免尘俗諠嚣仰事俯育自有亲朋交际宁可絶人逃世一事不复料理吾愿出郭数里择溪山清嘉林木丛秀处结庐三畆置田一区往返郡邑则防蹇从之良友相寻款留信宿不见县官面目躬亲农圃之役伏臈稍给尊爼粗供啸歌檐楹之下以送余年其亦可矣
　　肥甘可省蔬食可乐独酒不圣则神理多恶茗不精则腥羶不化每赴招携酒茗不备即九鼎八珍之馔皆为长物人乆御肥甘炮炙之味不独令肠胃受伤重令人心气昏浊每三日一斋素可以养生可以养心
　　夫富贵之士则营名利贫贱之士则营衣食鼎鼎百年内营营以老不知此生身心俱旷饮水自适放恣形骸之外盘礴溪山之间俯仰无累于情起居咸顺其欲语嘿不碍于俗视听无逆于中有防何日哉是造物者所最吝惜也古惟巢居之徒濠濮之侣能蝉脱尘造物不复能为之拘可谓遁天之民故曰不是闲人闲不得闲人不是等闲人信夫
　　名利喧嚣之地趋之者众与人惟恐不多山川岑寂之间知之者希与人惟恐不少王摩诘诗云乗兴每独往胜事空自知此语识霞外之理余尝呼童子入深山中择清流茂林人迹不到处危崖断磵借草踞石竟日独坐稍忍饥渇吞气纳津差不甚苦便谓此身与世俗了不相闗忽闻樵牧隐隠出没逺近妄意武陵桃源非逺他时或在朝市尘劳或应接俗子愤懑无绪辄念此一段幽絶之景移置目前觉心地清凉矣
　　经史子集之外博闻多知不可无杂记录今人读书而全不阅览小説家终是寡陋俗学宇宙之变名物之烦多出于此第如物妖魅之説如今之燃犀录暌车志幽恠录等书野史芜秽之谈如水浒传三国演义等书则焚之可也
　　今富贵之家亦多好古玩然亦多从众附防而不知所以好也且如蓄一古书便须考校字様譌谬及耳目所不及见者真似益一良友蓄一古畵便须如宗少文澄懐观道卧以游之其他如商彝周鼎则知古人制作之精方为有益不然与在贾肆何异今世所见古器有商金银及文王鼎罇匜古制便谓商周之器更无为之辨证者盖汉人好制作今之玉器在汉人制者极为精巧且其人近古或以三代之物用其様式为之遂各因其代名之耳岂必尽谓真商周耶间有为盗发古塜而出者亦如沅江九肋鼈矣此好古博雅之士所当知也汉人器如博山罏之类以其无青绿遂谓汉铜器不为古岂知三代殉之物甚多而汉人鲜用故入土者少若汉物入土其青绿去三代当不甚相逺今玉器血侵尸古尚是汉代所出何铜器入土反无古色耶此可不辨而明也
　　古器得土气多者多青得水气多者多绿水土杂者青绿间发葢惟古帝王之陵墓造作坚固不为水所入或置石几上几不腐壊而器常悬虚其得土气最清且无泥污故有纯青翠者此上品也其他民间或卿士大夫之家椁中不能无土且不能无水沁故青绿闲发者多纯緑者则自江海大津中或水若无土者故金银器絶无古者为世道流通致用之物故也可以知古今人嗜利之心同矣
　　古今人不相及岂但徳慧术智文章而已哉即百工技艺一代不及一代矣
　　歴观前代诸史惟善恶贤不肖自开辟以来人情想不甚相逺春秋战国人心之倾危隂贼在卿士大夫中最多葢有甚于今日者至谓人渐浇漓未为笃论余尝谓世道之淳漓惟有一代之兴则有一代之今古如我高皇帝造草昧时风气尚朴今复渐漓即以一人试观之其为儿时以及皓首其间变幻数易人情不同甚矣况防百年之相去乎盖世道至于浇漓之极太朴尽防则天生真人为之涤除一番使气运再复旋环无端所谓百世可知即此説也盖一代自有一代之淳漓古今宇宙自有一大气运之淳漓苐观一代之淳漓最觉较此明白易见
　　廷韩作防语有苏黄之致书法米颠亦咄咄逼人此数则乃得之不经意草草者而天真朗然中载天上立世宗勅尤为竒话晴窓一展为之拍案竹懒李日华识
　　云卿与刘生手简
　　昨夜坐偶得佳兴写小行书一纸颇有前人法度目中无知书者苐可与足下相赏耳今奉去以偿久负行书欲令运笔不暂留滞痛去俗病自能合作学古本圣教序不如学新本兰亭此语大有防心也褚河南笔趣絶羣离类枯树赋新絶竒古便与二王抗行愿足下留意焉习举业倦时不妨游艺此道此道若大成纵横一时可令青紫夺气
　　莫廷韩诗词墨迹
　　小阁带溪流山深事事幽应知草阁寂寞向沧洲羽客不可寻烟云自来去时时神鸽飞谁辨丹成处明月来何时花深露华冷酒醒去空阶佳人弄花影晓露防金液翠旗千叶开羽经堪自着客第品泉来为懐荆汪丈书于龙潭舟次是龙
　　十年裘马熟长干飞梦随君去不难桃叶渡头歌旧叶木兰舟上采芳兰谁家明月酣春卧京兆梅花犯雪看愁絶倚楼娇眼在粉啼容易傍人弹云卿
　　乍出兰盆倦晚妆轻绡不掩雪肌香新纒罗袜勾春兴何用双飞小鳯皇　咏理纨美人
　　涂香莫惜莲承步长愁罗袜凌波去只见舞回风都无行处踪　偷穿宫様穏竝立双趺困纎妙説应难须从掌上看　右东坡咏弓足词调菩萨蛮并书旧雨堂中是龙
　　碧山樵临帖论文合卷
　　癸未三月既望云卿临钟王帖于长安寓中
　　雪寒想胜常得张侯书贤从帷帐之悼甚哀伤不可言疾患自宜量力不复具
　　得长风书灵柩幽隔卅年心想平昔痛慕崩絶岂可居处抽裂不能自胜谢书已言日安厝即其情事长毕柰何松等陨恸哀情顿泄亦难可言郗还未卜聊示墓田丙舍欲使一孙于城西一孙于都尉府此繇家之嫡正之良者也兄弟共哀异之哀懐伤切都尉文岱自取祸痛贤兄慈笃情无有已一门同恤助以凄怆如何如何
　　旦极寒得示承夫人复小欬不善得眠助反侧想小尔复进何药念足下犹悚息卿可不吾昨暮复大吐小噉物便尔旦来可耳知足下念
　　日月如驰防弃背再周去月穆想大祥奉瞻廓然永惟悲摧情如切割汝亦増慕省诸酸感
　　近得书即日又得永兴书甚慰想在道可耳吾疾故不沈滞忧悴解日面近不具
　　追寻伤悼但有痛心当奈何得告慰之吾昨频哀感便欲不自胜举旦复服散行之益顿之推理皆如足下所诲然吾老矣余愿未尽惟在子辈耳一旦哭之垂尽之年将无复理此当何益冀小却渐消散耳省卿书但有毁塞足下念顾言防所豁多也羲之顿首
　　思恋触事弥至献之既欲过余杭州将若比还京必视之来月十左右便当发奉见无复日比告何喻愿复尽珍重理
　　卫军犹未平和而哀劳殊未得尽消息理常以不宁仆射得散力甚慰表解台职不知得恕不复冠军告悬企新妇服地黄汤来似减眠食尚未佳忧悬不去心君等前所论事想必及谢生未还何尔进退不可解吾当书问也昨遂不奉面怅恨深体中复何如弟甚顿匆匆不具献之再拜
　　不审尊体复何如昨夜眠多少愿尽寛喻理忧驰可复言若得消息者
