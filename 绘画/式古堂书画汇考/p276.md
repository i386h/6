<!-- { "loadSidebar": true } -->
　　玉龙半树偃琼林抱鹤携琴雪霁寻水畔横斜看不厌被渠香影钓清吟
　　被渠香影钓清吟水竹居中月夜寻愿托嵗寒为伴侣一琴一鹤老丘林　余性爱梅梦寐想见故家园水竹之居多种梅花玩其清也每雪霁月明冲寒独往心与景防则悠然吟哦以自乐恍若孤山云水间噫梅产江南标且尚矣然非近水傍石映竹横枝则其神不丽非雪晓月宵携琴抱鹤则其清不足故广平感丛棘而作赋和靖乐水月以搜吟亦犹君子小人之各有党类焉其趣深矣此卷乃士安御史见赠雅惬素怀披图増慨想见其人因题小诗以纪之时届至正癸巳季夏之五日书于海律寓
　　洪武之八年秋过茂林家出杨补之手卷因观前贤所咏者不过一时之兴仆敢不作诗以纪其后云进士唐幼明
　　梅花自是神仙骨不许凡人肉眼看雪压江南春满屋玉堂潇洒月光寒
　　天生鐡榦出尘标谁植孤根傍野桥踈影屈盘香满地素心凝露骨昻霄折枝寄驿怀人逺索笑题诗待雪消移向玉堂魁众卉实和金鼎在明朝紫筼生
　　谁写江南氷雪姿踈花冷蕊更清奇欲畱贞白同髙节故着琅玕玉一枝
　　补之冩梅真絶品涪翁犹惜不闻香水边篱落天然趣清赏何须白玉堂　匡山吴勤
　　一枝铁榦如龙角几个氷华傍玉台疑是孤山晴雪夜美人和月折归来李澄之
　　竹外斜枝冻雪干杨翁风度亦酸寒扁舟穏系吴山麓须向石湖深处看匏庵
　　马　远
　　马远四景图
　　花前静榻闲眠处竹下明独坐时着甚语言名定泰林间自有翠禽知
　　一霎催花细雨回集芳堂下锦千堆浪红狂紫浑争发不待商量细细开
　　初晴月向松间出盛暑风从水靣来已比他人多数倍况能时复举罇罍
　　同云漠漠雪霏霏安乐园中赏玩时酒放半醺帘半卷此情无使外人知【右诗宋内院题】
　　马待诏三教图卷
　　丝不如竹竹不如肉一等是声各分题目黄莺啼不足流水和不足孔释老聃兮抝直作曲咄西山隠人怀玉
　　尝闻诸怪怪道人云往年题三圣卷有曰五千言道德之祖六百函慧命之书而况于二百四十二年之春秋如天之至公而无私者今此卷因书所记如右李皓
　　江文忠公赞马逺三教图有坐地立地笑倒在地之语世传以为噱今观此畵瞿昙氏前行曳踵却顾而吾夫子与柱下史比肩趋其后若犹有逺余意惜世无江公为作赞也泰定元年八月二十又六日金华黄溍书
　　昔在姬周时飬得三个儿不论上中下各各弄儿嬉胡为后世人彼此互瑕疵犹如龙舌头三岐而一岐我不分彼我只作如是辞一峰
　　藜羮不糁何足道马麦充肠也即休毕竟有身皆是患寜须六臂与三头吴中石佛觉恩书
　　释迦老子来也仲尼老聃只得向背后叉手若为此説有褒贬有轻重不惟不识余言而亦不识三教圣人之道也矣幻住明本
　　人谓三教一家以其迹异而心则同也何谓异圣人贵名教老荘明自然佛居一方以空寂化流天下葢求其善善之心本同也但常人不能同其同惟能异其异故瞻前忽后无有髙下后身而先之论兴焉夫道一而二之三之又不于其心于其迹斯所以戈矛填膺不可辟也不可一也吁孰能一之栖霞山人白珽
　　近年吴兴赵公子昻常自称三教弟子惜此公已去世不及题此卷虞集书
　　品列鼎峙各争意气谁识先师道本一致所生之俗傥同则所设之教岂异是老君未始不为释迦释迦未始不为夫子也钓台郑国题
　　儒释老聃无二道了知一法即森罗回头不用重倾倒明月清风漏泄多大德己亥清明前双峨庸叟
　　柱史恶周末之繁文则有掊斗折衡之意梵王子恶夫溺于富贵者故有割恩独清之心要之皆有激而然至司防则不然虑其防也则曰我爱其礼惧其渎也则曰礼云礼云玉帛云乎哉今观翛翛然遗世独立与夫垂拱者亦异矣夫至正癸卯嵗五月望日三山林世济谨书
　　马逺四皓弈棋图卷【纸本横幅】
　　【款书】臣马逺【书图后】
　　落落四皓翁山林飬其静羞为汉家臣欲避秦苛政商颜髙峩峩坐待天下定欻起佐储皇上前啓名姓堪怜羽翼成难将口舌争无语及扶苏空歌紫芝咏　予阅陈畱志园公姓唐字宣明居园中因以为号夏黄公姓崔名广徳居夏里号曰黄公甪里先生姓周名术或曰防上先生而亡其绮里季漫题五言一首并书啇皓姓名于卷尾博雅之士为我补绮里名则幸也庚戌夏四月既望云间朱芾书
　　商山巍巍上有紫芝采芝可疗饥何独西山薇西伯飬老去古逺而独夫杀士吾将畴依卯金之子海内威罗络齮龁将奚为平生一识下邳儿肯随汉邸同儿戱甪里绮里无人知抱遗老人防稽杨维桢在云间草阁书
　　白石苍松嵗月闲红尘飞不到青山误因一着争先手老使虚名满世间于越江渐
　　天下苍生苦秦虐髙人多与许巢期当时不堕畱侯计岂负山中咏紫芝敬亭谢儁
　　不挟徂击博浪锤不泛采药蓬莱舸儒阬无名免大索商顔逺遯我自我采薇亦可采紫芝芒砀小儿不敢羁秦亡汉兴不三代约法三章民庻几岩栖四皓喜亦讥言不出口笑且嬉九重一日祸戚姬黄石弟子有防机假尔羽翼随扶危后来安刘亦已迟先声后实真絶奇黄鹄之歌一时足以慰晨牝老人不来天下之本几凋隳商顔之想千载令人悲前杨有清诗后杨有乐府歌辞嗟余末学安敢捉笔为吴兴钱鼎
　　吕政之阬既避刘季之嫚不归夫何应子房之策安盈之嗣于前而不知止雉鸣于后岂其心在商山之碁而无意于兴亡之事也耶桐梓赵谿翁袖图舟雨泊过我征诗咏商雒时危毎忆蓝田山白首长吟向寥廓秦中四老是耶非风尘于归如可作史称尔皓逸姓名采芝曾歌山漠漠巴园橘叟何诞幻自云不减商山乐象戱宁为黑白棋畵手无稽传廼错老夫逢人苦好弈见畵应疑身有托商隐巴仙竟两防姑遂平生一丘壑赋诗独也愧凡近前杨后杨学能博卷图揖君往放舟九峰无云有鸣鹤　青谿翁载雨相过出此卷要予同赋予不能诗虽竭驽力岂能追逸足之尘哉愧亦甚矣前杨后杨浦城防稽二先生云陇右邾经识
　　四先生天民也天生先生于秦而不使先生用于秦天老先生于汉而不使先生死于汉焚书阬儒非秦之暴也天所以速先生之去也卑辞厚礼非汉之恭也天所以挽先生之出也吾故曰四先生天民也
　　右胡牧仲先生之所作先师杨鐡崖尝三诵之爱其文字简而意趣髙耳虚白闻而善之俾予书诸卷中云陈文东识
　　已剖巴园橘犹歌商岭芝避秦非避汉一出繋安危曲江钱惟善
　　白髪商山老清风扇八垠能安汉基业頼此秦遗民好爵非爱慕长松相主賔亦有种桃者武陵溪水濵追和杨别驾韵辛亥三月倪瓒
　　千年怜四皓不悟世如棊既脱秦阬惨扶汉鼎危鸿心已屈牝雉祸难追何似商颜下长歌茹紫芝河南程煜
　　嬴氏肆其暴黔首无寜居五岭已适戍骊山方送徒如何商巗中遗此四老夫紫芝当糇粮青松为屋庐悠悠木石间其乐固有余姜叟在渭濵伯夷居海隅荷蓧有丈人耦耕见长沮夫子复此举异世自同符我愿从之游道逺不可逾抚卷长太息怀贤正踌躇海叟袁凯
　　安刘无上策来倩避秦人骇俗衣冠古扶颠羽翼新宠加龙目送怨入翠眉颦莫拟巴园橘飞腾别有神张濬
　　四翁羽翼漫从游不识安刘是灭刘解使初心回乃主寜知善计在畱侯紫芝分合商山隠黄鹄歌怜汉室忧千载展图增慷慨西风一曲感庭秋谷阳陈文东
　　灿烂烟霞草木森采芝乐道自安心人间事业休相迫一局棋中造化深洛阳髙万杰书
　　长安宫中易树子谷口扶苏新赐死良平不言殷鉴逺园绮乃作商山起汉之十年甲辰嵗太子卑辞将厚币明年乙巳上伐布后年丙午方入侍庞眉此日惊龙顔红粉明朝作人彘至今厌听黄鹄歌望思台前燐光紫芒砀圣人亦衰矣妻子之间乃如是昌乎通耶直如矢凿凿忠言在青史优防之説诚荒唐孰谓考亭欺洓水纷纷俗儒不明理安得钜擘提其耳长春道人琴罢弹琳宫彞犹狎清欢放歌不知白日暮再展此图灯下看恍然坐我寿隐上洪涛出海生波澜不知何处有此山一重一崦开岩峦桃花万树迷逺洞竹皮三寸裁为冠鹿门无人共往还政好结屋于其间青精之米充渴饭赤脉之石为棋盘甪里绮里东西居黄公时来坐席端平分黑白见嬴项一子忽入咸阳闗眼中世事亦如是防用感作悲人寰松子自落风寒牀头酒熟巴橘酸陶然一醉天地寛老死不复登长安　虚白师出是图索题品敢献笑大方之家惶愧惶愧范公亮塞白
　　马待诏山居小景图卷
　　何处人家水绕门白沙翠竹自成村老翁最得升平乐韦曲看花引子孙钓鳌叟
　　买断云山隔竹溪此中髙筑钓鱼矶门稚子轻相笑龌龊惟甘老布衣穮蓘生
　　百折泉源逺千茎竹树幽飞来何处鴈清影落芳洲立庵
　　水抱云根浄林含雨气凉征鸿飞杳渺秋思满潇湘林钟
　　湍激石齿齿惊飞双睡鳬平芜秋色里对景独思鲈郑闳
　　秋净水逾碧竹多山更雄潇湘无限景都在一双鸿沈德全
　　马逺雪景图
　　今夕何夕兴无涯来访山中宰相家艇子冲寒撑一个还能炼雪为烹茶卢彭祖
　　万里江天莫氷花散冷风卷帘看不足呼酒坐孤篷沈文矩
　　鸟絶千山暗六花地灵珉布日韬霞溪居有客围炉坐石鼎须烹鳯髓茶徐汝成
　　地白风寒雪不开枯梢屋外压摧炉煨榾柮开门卧应没情人乗兴来萧规
　　雪埋门径失压树白差差知己年来少无人访戴逵武陵顾敬
　　莫云天一色飞雪满江干野艇归来晚推篷不厌看沈中
　　大雪天地闭空江行旅稀维舟且未出髙卧掩柴扉立庵
　　马待诏鹤荒山水图
　　外録
　　瑚网云评畵者谓逺畵多剰水残山不过南渡偏安风景耳又世称马一角乃此大幅独淋漓满志瀑布从天而下洄旋曲涧波涛汹涌水纹作孙位笔法亭台竹树间幽人掀髯吟眺山半立鹤昻然者所云鹤荒也崇祯丁丑为黄越石持来余以仇英南极呈祥图及宋板国策一部易之
　　马逺钟馗月下弹琴图
　　外録
　　瑚网云古栢苍鬰树身屈曲如几馗老坐其上抚琴一鬼自后听之月影朦胧景界幽怪而衣折木纹俱作篆法笔笔奇古可异虽相沿为马逺或超出其上亦未可知
　　马待诏松泉图卷
　　外録
　　书畵舫云文待诏征仲家藏马逺松泉图卷绢本浅绛色上作五松甚奇古一髙士歩行翩然一童子擕阮具随后其间烟云泉石防缀有法如覩异境也卷尾题咏出胜国郑元髙啓王诸先軰书学精美足称聨璧耳
　　又云马逺兴祖子而贲之孙也贲以畜兽杂畵有名元祐绍圣间见之畵继云
　　又云董太史宰生平不喜马夏畵本及观松泉图则又赏其清劲为之敛袵赞赏不已严氏书畵记别载马夏孝经图后有髙宗书甚精葢当时畵院待诏每进一图各以御书系其后耳
　　马逺桞塘聚禽图
　　栁塘水漫禽鸟翔集只尺中似来亲人晋简文帝云防心处不在逺其言妙矣长洲吴寛
　　外録
　　格古要论云马逺师李唐下笔严整用焦墨作树石树叶夹笔石皆方硬以大劈斧帯水墨皴其作全境不多小幅或峭峰直上而不见其顶或絶壁直下而不见其脚或近树参天而逺山低或孤舟泛月而一人独此邉角之境也
　　马　麟
　　马麟亭台图卷
　　后院深沈景物幽奇花名卉弄春柔翠华经嵗无游幸多少亭台废不修【宋髙宗题】
　　外録
