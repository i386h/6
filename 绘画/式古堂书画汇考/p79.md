<!-- { "loadSidebar": true } -->
　　孔子作春秋游夏不能措一辞此帖清奇超妙蔡衞公首发明之施先生继品题之顾如晩进安敢措辞于其后哉姑记姓名以见荣观之幸焉刘沂谨书
　　太白清奇出尘之诗老泉飘逸絶伦之字非衞公品题无以发明施老以谓二公仙去已久萧闲今此身是诚非虚语正隆己夘立秋前一日高衎题玉局传东华之诗萧闲题玉局之字三住老仙发扬之金阙侍郎秘藏之虽至宝所在有物防持终恐六丁持去如珪辈薄福之人或不得时见之也此所以捧玩再四迟迟其还是月中休日蔡珪谨书
　　此东坡书李太白诗金相蔡松年跋之详矣正隆乃金主逆亮年号施宜生即桯史所记奔金使宋泄机而被戮者松年而下用笔皆稍似苏者当时程学行于南苏学行于北金之尊苏与孔子并故习其余风皆有类耳宜生辈于松年辞极推重书必提头此当时谀佞之风也然而由此亦可以观其人觇国之脉矣松年与宋京卞同姓同时又云西山故观者误以为宋人非京卞鼠辈即季通诸大君子故不敢轻议也然其言之当虽京卞辈亦不以人废言松年虽略过称其所见以是为的耳何怪哉乡贡进士南海梁克载得而珍藏之吾三儿宏至与之同舟来南安因出观之遂书以复大明成化十九年癸卯八月晦华亭张弼在南安郡之唫风弄月台书
　　苏文忠公后赤壁赋卷【行书纸本高一尺余长六尺原文不录】
　　右赤壁后赋东坡真迹旧传吴匏翁家物前王晋卿图后宋元人题跋甚多今皆不存岂转徙散失故耶东坡文笔固无容议惟因此展玩殊深慨叹后之收藏者尤宜保惜万厯改元春三月后进文伯仁书
　　东坡赤壁余所见凡三本与此而四矣一在嘉禾黄参政又元家一在江西庐陵杨少师家一在楚中何鸿胪仁仲家皆东坡本色书此卷又类黄鲁直或谓苏公不当学黄书非也苏黄同学杨景度故令人难识别耳文徳承又谓此卷前有王晋卿画若得合并不为延津之劒耶用卿且藏此以俟甲辰六月观于西湖上因题董其昌书
　　辛丑阳月朔越人邵发僧忍得观稀世之宝拜手记之
　　外录
　　苏公遗事云崇宁大观间蔡京等用事以党籍禁苏黄文词并墨迹而毁之政和改元忽弛其禁诏求轼墨迹甚急世人莫知其由或传徽宗宝箓宫醮筵尝亲临之一日啓醮道士至醮坛拜章伏地久之方起上诘其故答曰适至上帝所值奎宿奏事良久方毕始能上其章故也上叹讶之问曰奎宿何人所奏何事对曰所奏不可得知然此宿者乃本朝之臣苏轼也上大惊不惟弛其禁且欲翫其文辞墨迹矣
　　东坡题跋云吾醉后能作大草醒后自以为不及然醉中亦能作小楷此乃为奇耳江右僧宝索靖七月二十日帖仆亦以是日醉书五纸细观笔迹与二妙为三每纸皆记年月是嵗熙宁十年也方秋崖杂录云东坡先生临钱塘日有陈诉负绫绢钱二万不偿者公呼至询之云某家以制扇为业适父死而又自今春已来连雨天寒所制不售非故负之也公熟视久之曰姑取汝所制扇来吾当为汝发市也须臾扇至公取白团夹绢二十扇就判笔作行书草圣及枯木竹石顷刻而尽即以付之曰出外速偿所负也其人抱扇泣谢而出始逾府门而好事者争以千钱取一扇所持立尽后至而不得者懊恨不胜而去遂尽偿所逋一郡称嗟至有泣下者
　　书系云东坡一帖云王十六秀才遗拍板一串意余有歌人不知其无也然亦有用陪传大士唱金刚经耳字画奇逸如欲飞动鲁直作小楷书其下此拍板以遗朝云使歌公所作满庭芳亦不恶也然朝云今为惠州土矣
　　春渚纪闻载何防云先生翰墨之妙既经崇宁大观焚毁之余人间所藏盖一二数也至宣和间内府复加搜访一纸定直万钱而梁师成以三百千取吾族人英州石桥铭谭稹以五万钱掇沈元弼月林堂榜名三字至于幽人释子所藏寸纸皆为利诱尽归诸贵近及大卷轴输积夫上丙午年金人犯阙输运而往疑南州无一字之余也而绍兴之初余于中贵任源家见其所藏防三百轴最佳者有径寸字书宸奎阁记行书南迁乞乗舟表与酒子赋又于先生诸孙处见海外五赋字皆如醉翁亭记而加老放毕少董处见自【阙】中还得责吕惠卿词于王信仲家人针箧中续仲永处见海外祭妹徳化县君文与余世宝东坡先生无一钱诗醉草十纸龙蛇飞动皆非前后石刻所见者则徳麟赵丈尝跋公书后有翰墨稽天发手妙定之语为不虚也
　　苏　辙
　　苏子由车马帖【行书纸本左右多项氏李氏印不录】
　　辙啓顷承车马按部获少奉谈笑殊慰倾瞻奉违未防即日不审起居何如辙幸此解罢免于败阙皆出余庇感戴实深未遑走谢左右惶悚可量也酷暑千万为时珍重谨奉手啓不宣辙再拜提刑国博执事六月九日苏颍滨喜雪诗帖
　　辙谨赋喜雪一首奉权府运使司封郎中一笑
　　发函寛大一封书卧阁雍容三日余旋见雪花投【阙】落未应天意与人疎瓦干淅淅知鸣畦润渐渐想没锄高防梁园遗迹在早知词赋似相如
　　苏黄门再赋喜雪帖
　　再用书字韵赋喜雪一首
　　春秋无麦似当书况复秋田水潦余一雪耑来救焦槁千箱乞与等亲疎消残温疠曽非药蚀遍陈根不用锄犹恐逺村沾未足更呼农圃问何如辙上
　　二苏诸帖
　　苏东坡质翁帖【阙文】
　　苏子瞻南至帖【阙文】
　　东坡寄米帖【阙文】
　　苏长公书陶靖节清晨叩门诗一首
　　清晨闻叩门倒裳往自开问子为谁欤田父有好懐壶浆逺见疑我与时乖防缕茒檐下未足为高栖一世皆尚同愿君汨其泥深感父老言禀气寡所谐纡辔诚可学违已讵非迷且共欢此饮吾驾不可囘　元符庚辰九月廿五日东坡先生醉书
　　苏颍滨诗帖
　　朝议戴公游宦蜀中爱其风物遂卜居成都方未能归因其西还为短篇送之睂山苏辙上
　　岷山招我早归来劒阁横空未许回北叟忽惊鶗鴂晚西辕欲及海棠开避仇赋客亲耕耒因乱诗翁着酒杯但爱江山无一事为言父老莫相猜
　　李北海学王而飘逸者也东坡学顔而飘逸者也戒庵老人漫笔
　　两苏公帖平生多见之盖真赝相半也从季所藏如渊明诗一纸虽掷弃瓦砾当自有神光发见乾道七年十一月廿九日洪迈书
　　坡写渊明诗蓝缕檐下岂无防哉铨案栾武子云若敖蚡冒荜路蓝缕以啓山林杜预云蓝缕敝衣言勤俭以啓土然则坡老之防微矣乾道改元四月中浣庐陵胡铨识
　　二苏兄弟行如氷雪足以下照百世望如九鼎足以坐销羣奸学士大夫得其片文只字辄藏弆以为荣盖非特取其华藻也质翁帖是中年书南至帖疑叔党辈代作寄米帖渊明诗遒秀杰晩年精妙盖如此黄门尝赞其兄云人言吾兄我曰吾师读戴公诗便知斯言为实录乾道乙酉五月一日东里周必大书
　　两苏公碎墨防藁不自爱惜求者辄予往时士大夫多有之近嵗有力者喜夺人所好藏书者至不敢示人赵从季所藏甚富何以能然盖所谓廉者不求贪者不与能如是所以得久存也乾道乙酉冬至后二日卢溪王庭珪书
　　我思古人起于峨岷瑞我昭代鸣鳯仪麟挥毫落纸天葩吐芬端拜拭目我思古人乾道三年冬至后二日乐备书
　　叶少由来过告其季父恭叔死矣且出其所藏坡帖二纸相示余欲留之谛玩而怆然感旧不暇也姑识嵗月于卷末而归之庶他日冀复览焉嘉定辛未中秋节后八日赵汝谈
　　睂山二苏先生文章气节光曜典册后世获见其书翰如亲侍焉安敢妄言以取不自量之讥乾道诸公墨迹亦不易得况洪内翰周益公之确论藏者宝惜之东平周泰识
　　两苏翰墨贯文章瑞鳯祥麟奕世昌什袭珍藏传不朽一天星斗灿光芒崧叟王敬力题
　　苏长公兄弟祭黄防道文【原文不录】
　　坡老兄弟祭黄防道文一通传袭至锡山华尚古氏福偕弟祚得伏覩之知非坡老不能及也防道未能悉其为人而坡老称许至谓天实愧之当自有见尝称颍滨黄楼赋稍振励人辄谓其代作要亦自知有辨福读古史颇觉其议论不合处与吾弟评订之兹同见此乃书以归尚古治辛酉九月三日华亭后学钱福敬识
　　苏　迈
　　苏伯达辱书愈勤帖【行草书纸本】
　　迈顿首再拜主管学士坐下辱书愈勤感不胜道即日庚暑伏惟台万福兹承叙迁崇秩想惟庆慰未即瞻近切防精立保理以前异渥不宣迈顿首再拜主管学士坐下
　　苏　过
　　苏叔党试后四诗帖【已见苏氏一门真迹】

　　书畵彚考卷十
<子部,艺术类,书画之属,式古堂书画汇考>
　　钦定四库全书
　　书画彚考卷十一
　　刑部左侍郎卞永誉撰
　　书十一
　　宋
　　黄庭坚
　　黄文节公书曹植诗帖【行书】
　　种葛篇
　　种葛南山下葛藟自成隂与君初婚时结发恩义深欢爱【阙】枕席宿昔同衣衾窃慕棠棣篇好乐和瑟琴行年将晚【阙】佳人怀异心恩纪旷不接我情遂抑沈出门当何顾徘徊歩北林下有交颈兽仰见双栖禽攀枝长叹息泪下沾罗襟良马知我悲延颈代我吟昔爲同池鱼今爲商与参徃古皆欢遇我独困于今弃置委天命悠悠安可任
　　浮萍篇
　　浮萍寄清水随风东西流结发辞严亲来爲君子仇恪勤在朝夕无端获罪尤在昔恩惠和乐如瑟琴何意今摧頺旷若参与商茱萸自有芳不若桂与兰新人虽可爱无若故所欢行云有反期君恩傥中还慊慊仰天叹愁心将何愬日月不恒处人生忽若寓悲风来入懐泪下如垂露发箧造裳衣裁缝纨与素　右曹子建之作绍圣四年山谷道人黄庭坚书
　　老子曰豫兮若冬渉川犹兮若畏四隣山谷此卷葢有得于此庆元庚申重九日笠泽陆游书
　　外录
　　书畵舫云山谷谪黔州时尝自书陈思王种葛篇浮萍篇与东坡在儋州书九辩同意
　　又云文征仲藏黄鲁直行书曹子建诗二首用澄心堂纸李廷珪墨爲之精采焕发结构动人眞是绵中褁铁每于拙处见竒今录其词并跋以示后人篇内义字笔误旁用小非字印而不爲窜正足见吾公一意书法畧不役志于校讐间也呜呼用志不分乃凝于神观公兹卷益信
　　黄山谷书懒残和尚歌【草书原文不录】
　　外录
　　书画舫云严氏藏黄山谷草书懒残和尚歌笔法妙入神纸墨完好眞尤物也凡书画以纸白板新爲贵破损昏暗者次之后世轻薄之徒锐意临摹以茅屋溜汁染变纸素加以辱劳使类久写此但可欺俗士具目者殆弗取也
　　黄文节公书汉人得道隂长生诗三篇
　　维予之先佐命唐虞爰逮汉世紫艾重纡予独好道而爲匹夫髙尚素志不事王侯贪生得生亦又何求超迹苍霄乗飞驾浮青要乗翼与我爲仇入火不灼蹈波不濡逍遥太极何虑何忧遨戏僊都顾闵羣愚年命之逝如彼波流淹忽未几泥土爲俦驰走索死不肯蹔休余之圣师体道之眞升腾变化松乔爲隣惟余同学一十二人寒苦求道歴二十年中多怠惰志放五经辟世自匿今廿余年名山之侧寒不遑衣饥不暇食思不敢归劳不敢息奉事圣师承顔悦色面垢足胝乃见哀识遂传要诀恩深不测妻子延年咸享无极
　　黄白已成货行不坚痛乎诸子命也自天天不妄授道必归贤勤加精研身投幽壤何时可还嗟尔时来勿爲流俗富贵所牵神丹一成升彼九天寿同三光何但亿千
