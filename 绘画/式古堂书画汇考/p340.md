<!-- { "loadSidebar": true } -->
　　人境旷无车马迹楼居只在半山桥卷岚气昏鼂日绕户松风杂晩潮恵化黎甿颂清净高懐琴鹤伴逍遥羡君解组归来早天际眞人定可招茂苑文嘉
　　集杜长句奉题张宪副约之玉山楼居
　　楼阁卷帘图畵里玉山高并两峰寒傍人错比杨雄宅百遍相过意未阑鹿城梁辰鱼书
　　不负碧山巢记
　　室之西北隅隙地广轮仅二寻许结一巢高可二丈强古之民巢居予之构窄而出于屋上类于巢北山悠然相对顔之曰不负碧山巢客讶曰闻碧山不负吾未闻不负碧山云也何居予应之曰昔有学士不供职御史劾之学士曰碧山不负吾遂焚章长啸而去予以俗吏奉职无状亦为御史论列自分不能遂甘老焉不俛首向人复图贪冒故曰不负碧山夫碧山不负吾云者山为主吾为寄以隐为高尚飘然有轻世之志焉吾不负碧山云者吾为主山为窝以归为知止退然不敢有轻世之志亦恬然无复有希世之望焉巢窄甚然排闼则碧山入坐相对妩媚云烟缥缈峦峰巉崿旦暮寒暑风雨隂晴变态不穷俯槛则流水在下潮汐往来坎坎舟子纵横声彻墙屋身不出户牖坐想沧溟震泽东西争若献秀而与此山相为表里巢取胜也若是主人无求自足虽古考槃硕人之寛殆不多让是谓不负碧山者然也或疑巢窄甚与山殊不称奚谓不负予哂之曰芥子纳湏弥山灵能忘我于有形之外矣夫士君子出处大致其心迹之微山灵不能欺也心迹一矣山邪吾邪其相忘而不相负者邪否则南山防径北山移文山不负吾吾负山矣负则予愳焉于是斋焉诹吉焉北面稽首以礼山灵指天矢之曰予所负于山者有如日作不负碧山巢记嘉靖甲子岁除夕也奥旷巢记
　　卜居湫隘无可舒眺隙地结构碧山悠然流水潮汐衰龄筋力不便登临聊供卧游自适其适西邻崇建风景顿失晨夕面壁嗒然隐几口占短句云秩秩幽幽无复覩鲁人所彼东家丘自以解嘲云尔意在山水拮据靡辞辟而前之依然旧观如故人隔别相思复得相见懽悰何如也尝闻游之适有二奥如也旷如也古有深明阁葢有取于奥旷之适焉此构虽规制窄甚而予容膝易安不可以言深而内亦自谓奥如者乎不可以言明而外亦自谓旷如者乎不可以言阁其诸巢之谓乎周公作防鹗之诗谓巢为室巢可谓之室室独不可谓之巢乎上古之民巢居后世易之以居室予也今人也其颛朴畧则巢居之民也已遂顔之曰奥旷巢因作记嘉靖乙丑重阳日也少峰主人张情纂外曽孙文柟拜书
　　啓南翁赠维庆府君玉山别业畵卷凡四帧苍劲古雅定为盛年真迹丑忆儿时犹及见其全云至先子易箦后检故椟中仅存秋山楼阁一图其三帧则散逸不可得矣岁戊戌春仲整理图籍复获休承伯龙二公投赠先世楼居诗帖倩工聫装成卷命甥文柟小楷少峰府君石刻中二记于后是不特夸示子姓永为吾家文献尔时月哉生魄孙男牛郎丑百拜恭跋
　　沈征君寄张维庆畵并题
　　小畵寄张维庆并系以诗
　　风和杨柳初偷眼雨怯桃花未放心拟载一壶江上酌緑波春水共沈沈庚子仲春十日沈周
　　与君古寺三年别寄我新图一片心传语儿孙须爱防休同鱼鴈任浮沈安里张祯在春草堂题
　　外録
　　书畵舫云吾家先世尚有沈征君啓南赠维庆府君山水小立幅在长兄伯含处戊午遭家变失去不可复得
　　又云白石翁畵号为昭代第一然真笔有极草草者惟详观擅塲之作的为独步也六如居士声价素出翁下其遗迹除盛年效斆周臣外制作一一满人意昔人云陆才如海潘才如江余于二公畵本亦云
　　又云皇明畵学自刘廷美开山之后当推沈啓南为广大教化主如唐子畏之清真文征仲之古雅足可南宗北也
　　沈石田九月桃花图并题【纸本小挂幅着色桃花一枝翩仄嫣然中着淡黄一叶秋色春光妮人俯仰】
　　九月无霜信桃枝见细英向寒时正杀得暖气偏生弱蕚因风拆微红借露明荣华虽顷蹔天地亦多情沈周花发年年二三月今年九月见芳英一枝借得春消息莫道东风不世情沈贞吉【书图右角上】
　　惚恍【原迹倒书】君恩记未真苦风甘雨不胜春緑纱轻揾胭脂颊挥涙长门不见人张灵咏【书图左】
　　沈啓南江程泛舟图并题【纸本小挂幅淡色髙树林居溪桥野艇上有重山云壑深秀凝睇江程春风渺渺】
　　江程何悠悠泛泛江上舟载彼图与书言往海上游东海有君子孝友天徳优美官不能缚【原迹涂去美官作好爵能缚作久縻】重有屺岵忧归来从二兄春酒照白头怡怡家庭间和气闻逺州之子固惞从芝兰味相投匪特自假益尚应童求春风动花柳诵溪堂幽可睇不可即含情渺长洲长洲沈周【书图上】
　　石田爱我图并题【纸本中挂幅水墨茅堂树下广案琴书主客从容悠然意绪】
　　今晨感我生襁褓迨衰老岁月倐来往七十何草草譬初同此日天下生不少加论七十年汗漫并莫考善恶与昏智贵贱及寿夭各各不可齐得活便自好但耻老丑人多为后生藐我母自爱我喻事且讫了儿女自爱我劝我饭加饱旧友自爱我把酒颂且祷我生已万幸际兹世有道拙废固无用农圃亦可保杯酌虽寡嗜些少慰懐抱偃息闲行游随意弄花鸟乐哉天地间偷生亦为巧　宗尹卢君知余生辰擕酒见祝酒后澷言以识亲知一日良晤复为图系书之以答宗尹宗尹且入毉垣相见不易以此作念云治戊午前十一月二十一日沈周【书图上】
　　沈啓南春草秋花图并题卷【纸本高一尺长四尺余水墨蕙兰一本芙蓉一枝墨沈清润拂楮芬馥】
　　乌纱白发知新宠春草秋花达逺尘想得江南十年别相看便是故乡人　别逺思深聊此以通问讯而已沈周顿首益庵亲家先生
　　春草秋花含逺意寻常开卷拂京尘白头却喜归呉下一笑相逢写畵人　益斋先生得遂请老之愿将行过之偶见此幅于案因题其后葢啓南之通问寛之赠别各伸其意尔成化辛丑九月十日呉寛识
　　啓南翁十二峰图并书赵松雪词卷【纸本长三丈余图仿米南宫笔法墨气防染湿润装卷首】
　　净坛峰
　　叠嶂千重碧长江一带清瑶坛露冷月罢明敧枕若为情　云过船窓晓星移宿雾晴古今离恨拨难平惆怅峡猿声
　　登龙峰
　　片月生危岫残霞拂翠桐登龙峰下楚王宫千古感遗踪　柳色睂边绿花明脸上红欲寻灵迹阻江风离恨转无穷
　　松鹤峰
　　松鹤堆岚霭阳台枕水湄风清月冷好花时惆怅阻清期　别梦游蝴蝶离歌怨竹枝悠悠往事不胜悲春恨入双睂
　　上升峰
　　云里髙唐观江边楚客舟上升峰月照妆楼离思两悠悠　云雨千重阻江山一片秋猿声频唱引离愁光景恨如流
　　朝云峰
　　絶顶朝云散寒江暮雨频楚王宫殿已成尘过客转伤神　月是巫娥伴花为宋玉邻一听歌调一含颦幽怨竹枝春
　　集仙峰
　　雨过苹汀逺云深水国遥渡江齐举木兰桡纎细楚宫腰　映水匀红脸偎花整翠翘行人倚櫂正无聊一望一魂消
　　望霞峰
　　碧水鸳鸯浴平沙豆红望霞峰翠一重重帆卸落花风　淡薄云笼月霏微雨洒篷孤舟晚泊浪声中无处问音容
　　栖凤峰
　　芍药虚投赠丁香澷结愁凤栖鸾去两悠悠新恨怯逢秋　山色惊心碧江声入梦流何时弦管簇归舟兰櫂泊沙头
　　翠屏峰
　　碧水澄清黛危峰耸翠青竹枝歌怨月三更别是断肠声　烟外黄牛峡云中白帝城扁舟清夜泊苹汀倚櫂不胜情
　　聚鹤峰
　　鹤信三山逺罗裙片水深高唐春梦杳难寻惆怅到如今　十二峰前月三千里外心红笺锦字信沈沈肠断旧香衾
　　望泉峰
　　晓色飘红豆平沙枕碧流泉声云影弄清秋触处是离愁　脸泪红波澷睂横片月收佳人欲笑卒难休半整玉搔头
　　起云峰
　　袅娜江边柳飘飖岭上云卸帆回櫂楚江滨归信夜来闻　欲拂瑚枕先熏翡翠裙江头含笑去迎君鸾凤尽成羣　此松雪翁咏巫山十二峰词也读之则楚宋风流宛然在目秋来因雨连绵偶录此卷以遣孤兴并仿米南宫笔意于卷首时治癸丑八月望后六日长洲沈周【行书】
　　嘉靖己亥冬日有客持此卷来余展玩不能去手文敏公之词既得宋人三昧而石田先生能以涪翁书法书之卷首又以南宫墨法图之精神溢于几案令人醒爽诚不易得知者当视为重宝可也白阳山人陈道复【行草书卷尾】
　　白石翁湾东草堂图并题【纸本中挂幅长四尺余阔二尺浅色竹篱茅舍背枕崇峦前临溪水柳梧竹栢参差交防中一客摊书小童二煑茗想见湾东一境不啻杜老浣花陶氏南村也笔墨疎秀洵足移情】
　　湾东草堂【行书图右角上】
　　爱子别业湾之东去家仅在百步中敝门遮屋树未大矮檐但见麻芃芃频年一意耽诗酒翻然改与耕夫耦赤脚馌饭走细塍戴笠牵牛映新防时人諵諵讥子愚阿翁尽有髙明居何致妻子嫌仄陋何信兄弟饕锱铢从人自説渠自好力田养亲殊有道强于逺宦窃斗升手种长腰使亲饱力田养亲乐已多兄弟妻子如予何我与题诗解嘲骂门外雨来蛙满河　徳韫贤弟有供伏腊饘粥田百畆近为小屋畷间以课童子之耕居之乡有不务本者嘲之予作是诗附于丑图俾揭屋壁庸解嘲者乙未夏五沈周题【行草书左角上】
　　外录
　　书畵舫云沈啓南湾东草堂巨幅系盛年笔在翁有竹庄图之上
　　沈啓南呉山图并题【大挂幅】
　　雨里荆溪叠叠山湿云藏翠有无间归来老眼模糊在水墨还消白日闲　近与沈豫轩工侍雨中话别见湖西诸山出没烟云间可爱归写此以寄孤兴正徳己巳八十三翁沈周
　　石田翁连峰浚谷图并题【纸本小挂幅长四尺二寸余阔一尺七寸淡色峰连谷浚窈窕深幽林亭有人逍遥把卷笔墨之闲静颇与平日异观至其格局则似本乎大痴】
　　连峰何窈窕浚谷深且幽中有髙识士乐兹逍遥游长勤事竹素抱志徯其时叶芙蓉制重襟约以瑚钩搴芳古桂林翔声借南州凤鸟不可狎乃在昆仑丘矫首望光尘遐鄙即无由信思聊致言墨墨惭谬悠　惟谦呉君才茂徳优为东昆名流也相别良多岁月懐思不能置聊以拙畵鄙言通其知也癸巳沈周
　　沈石田峦容川色图并题【纸本水墨挂幅长五尺三寸阔二尺二寸计二纸】
　　峦容川色【篆书】
　　国初金华宋学士毎见峦容川色谓是上古精华不忍舍去其好古之心为何如哉予居荒僻无可目击其胜但以毫楮私想像之搰搰涂抹又不能探绘事之防惟徒劳于心尔然绘事必以山水为难南唐时称董北苑独能之诚士大夫家之最后嗣其法者惟僧巨然一人而已迨元氏则有呉仲圭之笔非直轶其代之人而追巨然几及之是三人若论其布意立趣髙闲清旷之妙不能无少优劣焉以巨然之于北苑仲圭之于巨然可第而见矣近求北苑巨然真迹世逺兵余已不可得如仲圭者亦渐沦散间覩一二未尝不感士夫之脉仅若一线属旈也亦未尝不叹其继之难于今日也此幅予从刘完庵所临中间妄有损益处终自生涩于其所好弗自以烦譬之盲者不擿埴无以得途也他日挟之以游金华见学士之所不舎者然后更加润色之未知果能否耶成化十年二月念四日石田生沈周题【小楷书计十六行】
　　沈啓南水墨花卉并题卷【纸本髙八寸余长二丈一尺凡六幅花八种】
　　秋轩前杂植凡数种花开时辄弄笔象之于纸次第得十翻葢散人弄饱饭之活计也观者勿以工拙为诮八十一翁沈周识
