<!-- { "loadSidebar": true } -->
　　广川书跋董逌书黄学士瘗鹤铭后云黄伯思学士以瘗鹤铭示予世谓晋右军将军王逸少书欧阳公疑华阳真逸唐顾况道号然逸少逋翁其书可见不与此类尝考次其年羲之生晋惠帝大安二年癸亥嵗至穆帝升平五年辛酉卒当五十九年而成帝咸和九年太嵗在甲午逸少当三十二嵗逮四十九年辛亥始去防稽其时未尝至朱方华阳又非其郡邑所望不得以此为称顾况卒于贞元末当元和七年为壬辰九年为甲午良不及也上推壬辰嵗为天宝十一载况当儿穉其号华阳乎盖自贞元以后皆不合于此昔陶景尝以其居华阳观故自号华阳隐居贞白平时著书不称建元直以甲子纪其嵗今曰壬辰嵗得之山隂甲午嵗于朱方壬辰当天监十一年甲午则其十三年也隐居以天监七年游海岳往防稽来永嘉至十年还茅山十二年弟子周子良仙去贞白作传即十一年在华阳此其可知也或曰茅山碑前一行贞白自书与令铭甚异则不得为陶隐居所书然华阳真逸特其撰铭若其书者上皇山樵也四人各以其号自别固不得识其姓名疑皆隐君子也然其书在江岩石壁摹榻最难又石摧压其上人不得至风雨霜雪不及故字画至今尚完或疑梁以书传逮六百年不应如新刻于石今求铭后王瓒书盖自贞观至今亦无譌缺贞观去梁未久可考而知也
　　无名氏
　　梁摹乐毅论
　　乐毅论　夏侯泰初
　　世人多以乐毅不时拔莒即墨为劣是以叙而论之夫求古贤之意宜以大者远者先之必迂回而难通然后已焉可也今乐氏之趣或者其未尽乎而多劣之是使前贤失指于将来不亦惜哉观乐生遗燕惠王书其殆庶乎机合乎道以终始者与其喻昭王曰伊尹放大甲而不疑大甲受放而不怨是存大业于至公而以天下为心者也夫欲极道之量务以天下为心者必致其主于盛隆合其趣于先王茍君臣同符斯大业定矣于斯时也乐生之志千载一遇也亦将行千载一隆之道岂其局迹当时止于兼并而已哉夫兼并者非乐生之所屑强燕而废道又非乐生之所求也不屑茍得则心无近事不求小成斯意兼天下者也则举齐之事所以运其机而动四海也夫讨齐以明燕主之义此兵不兴于为利矣围城而害不加于百姓此仁心着于遐迩矣举国不谍其功除暴不以威力此至徳全于天下矣迈全徳以率列国则几于汤武之事矣乐生方恢大纲以纵二城牧民明信以待其弊使即墨莒人顾仇其上愿释干戈赖我犹亲善守之智无所之施然则求仁得仁即墨大夫之义也任穷则从微子适周之道也开弥广之路以待田单之徒长容善之风以申齐士之志使夫忠者遂节通者义着昭之东海属之华裔我泽如春下应如草道光宇宙贤者托心邻国倾慕四海延颈思戴燕主仰望风声二城必从则王业隆矣虽淹留于两邑乃致速于天下不幸之变世所不图败于垂成时运固然若乃逼之以威刦之以兵则攻取之事求欲速之功使燕齐之士流血于二城之间侈杀伤之残示四国之人是纵暴易乱贪以成私邻国望之其犹豺虎既大堕称兵之义而丧济弱之仁亏齐士之节废亷善之风掩宏通之度弃王徳之隆虽二城几于可拔霸王之事逝其远矣然则燕虽兼齐其与世主何以殊哉其与邻敌何以相倾乐生岂不知拔二城之速了哉顾城拔而业乖岂不知不速之致变顾业乖与变同由是言之乐生不屠二城其亦未可量也
　　余所见乐毅论宋搨本及唐贞观摹真迹二本皆无付官奴三字独此有之初甚完好闻吴氏购时主人故漫之殊可惋惜智永跋所云梁世摹出天下珍之即此帖也自余定为梁摹以俟知者董其昌观并题
　　唐人双钩称为絶诣余往亦尝见钟太傅荐季直表与右军快雪时晴诸帖时不免有滞腻处独此乐毅论笔势流丽神彩焕发无异书者非工书家又非不问嵗月必逼古人安能为此即使右军复生当为抚掌矣毘陵唐鹤征
　　余生平好古所见法书颇多海内所藏真楷惟韩宗伯家有墨迹乐毅论韩长公携都门每过官署必出一玩较之余藏者字稍大贾亦贵重余此卷已着兰亭攷米友仁跋乃米元章所藏之物梁摹乐毅论为正书第一其卷有吴朱僧权鉴赏绍兴印信又有米氏印章非此卷而何不知何幸得落予手王太史宇泰多方欲得之余实不能割舍借摹入石虽曰刻成与余清斋石刻差别远絶此卷在余所藏三十载尚未尽知深奥处偶病间细阅数次神彩焕发而肥瘦相停余年六十有一方真知其妙也宋搨本余有至佳者安能与此卷比论真希世之物非千金不可轻弃也当同定武兰亭行书第一竝传此二卷真是性命可轻至宝是宝余清斋有此藏书之愿足矣子子孙孙宜世守不负余生平苦心踪迹海内竒品也余清斋主人吴廷敬题
　　昔人书法以双钩廓填为下真迹一等乐毅论是王右军正书第一而此卷锋铩精到神明迈逸与墨迹无异不意垂老覩此罕物天啓初同钱宫谕观褚河南真迹于吴謇叔家以为妙絶然字稍大当知此更为逼真矣连叔持示余西湖僧舍命颛儿向搨一过书而归之崇祯戊寅小暑偈庵道人程嘉燧书
　　外录
　　瑚网云济南邢侗二跋已刻余清斋法帖内故不赘入峕崇祯己卯夏仲项氏出此帖索价六十金较吴江村定值三百镒廉矣恨乏阿堵仅留览数日
　　南朝陈
　　释法极
　　僧智永月仪帖
　　献歳将终青阳应节和风动物丽景光辉翠栁舒鳞红桃结绶想弟优游胜地纵赏嘉賔酌桂醑以申心玩琴书而写志无令披聚叙防何期谨遣一介希还数字外录
　　研北杂志云伯雨尝购得孟子舟御史所藏僧智永月仪献嵗帖行间细书释文特妙前后有明昌七印泥金题籖今在梁谿倪元镇家黄长睿以为呵笔所书即此帖也
　　陈僧智永书归田赋【真草书原文见赵子昻帖】
　　外录
　　米氏书史云智永真草归田赋在襄阳魏泰处后有一跋题云开成某年白马寺临一过潭记白麻纸书世人収智永书未有若此真也虞世南出于此书魏误题曰虞世南书耳
　　苏东坡云永禅师欲存王氏典型以为百家书祖故举用旧法非不能出新意求变态也然其意已溢于绳墨之外矣谓下欧虞恐非至论若复疑其临仿又出此论下矣
　　书评云六朝名人书法智永之精熟尚逊子云之飘举亦犹唐贤遗墨褚李之天资远胜陆颜之学力也
　　书画彚考卷六
<子部,艺术类,书画之属,式古堂书画汇考>
　　钦定四库全书
　　书畵彚考卷七
　　刑部左侍郎卞永誉撰
　　书七
　　唐
　　太宗
　　文皇晩来手勑
　　晩来肿势渐歇肉色如故体中亦自胜昨日思卿等为忧略此相报勑
　　唐文皇手诏赞余以右军帖于王晋卿家易唐文皇手诏因赞之曰龙彩鳯英天开日升亟戡多难力致太平云章每发目动神惊元丰乙丑楚米芾书
　　唐太宗英睿不羣所学辄便过人计神尧初定四海太宗年二十许尔字画已能如此所以末年诏勅有魏晋之风亦是富贵后能不废学尔崇寜元年闰月初六日当涂江口折栁亭中书【山谷题跋】
　　外録
　　艺苑巵言云唐文皇以天下之力募法书以取天下之才习书学而不能脱人主面目元徽亦然智永不能脱僧气欧阳率更不能脱酸饀气旭素顔栁赵吴兴不能脱俗气两晋宋齐之间可以脱矣书畵舫云文皇书法逺接右军有论笔法一篇文论精确后学所当模范者也至以禊序殉非羮墙前哲者不能余近见其晩来手勅真迹深逺絶伦足称墨池云仍之盛
　　又云唐文皇创业之后留心八法书学自是过人其晩来手勅一通用黄麻笺书之今在韩存良太史家宋秘府故物也右帖全仿右军风神散朗品在宋思陵上屡欲告假刻石卒未得
　　宗
　　唐明皇御书鹡鸰颂
　　鹡鸰颂　俯同魏光乗作
　　朕之兄弟唯有五人比为方伯嵗一朝见虽载崇藩屏而有暌谈笑是以辍牧人而各守京职每聼政之后延入宫掖申友于之志咏常棣之诗邕邕如怡怡如展天伦之爱也秋九月辛酉有鹡鸰千数栖集于麟徳之庭树竟旬焉飞鸣行摇得在原之趣昆季相乐纵目而观者乆之逼之不惧翔集自若朕以为常鸟无所志怀左清道率府长史魏光乗才雄白鳯辩壮碧鸡以其宏达博识召至轩槛预观其事以献其颂夫颂者所以揄扬徳业褒赞成功顾循虚昧诚有负矣美其彬蔚俯同颂云
　　伊我轩宫竒树青葱蔼周庐兮冒霜停雪以茂以恱恣卷舒兮连枝同荣吐緑含英曜春初兮蓐收御节寒露防渠兮行摇飞鸣急难有情情有余兮结气清虚兮桂宫兰殿唯所息宴栖雍顾惟德凉夙夜兢惶慙化疎兮上之所教下之所效实在予兮天伦之性鲁卫分政亲贤居兮爰游爰处爰笑爰语廵庭除兮观此翔禽以恱我心良史书兮
　　勅【押】
　　外録
　　山谷题跋云唐太宗妙于书故髙宗虽潦倒怕妇笔法亦极清劲宗书班班犹有祖父风此如长沙王十世后子孙犹似其祖耳
　　书畵舫云唐宗御书鹡鸰颂白麻纸真迹结构精谨笔法纵横迥出吾家思陵御书之上后有蔡京蔡卞二跋亦妙其山谷跋已亡矣近周敏仲购得一本乃防钩填墨者至积时不悟良可叹也
　　唐天平范氏柱国诰卷
　　将仕郎权知幽州良乡县主簿范隋
　　右可柱国
　　勅朝散大夫尚书水部郎中穆栖梧等涣汗鸿恩必乗其雷雨颁宣爵赏用振其簪缨以尔等列我盛朝累霑需泽各有劳效许其叙録行庆防勲于是乎在可依前件
　　咸通二年六月十一日
　　检　校　司　徒　兼　中　书　令　使中书侍郎兼工部尚书平章事臣杜审权宣奉驾　部　郎　中　知　制　诰　臣　王铎行
　　奉
　　勅如右牒到奉行
　　咸通二年六月十二日
　　检　校　司　徒　兼　侍　中　使
　　左仆射兼门下侍郎平章事悰
　　给　　　　　事　　　　　　　中
　　告将仕郎前权知幽州良乡县主簿柱国范隋奉勅如右符到奉行
　　主事吴亮
　　员外缄　　　　　　　　　　令史杨鸿
　　书令使
　　咸通二年六月　日下
　　右六世祖所受懿宗告也先世文书自经防乱十亡八九此书独存于三百年干戈之后子孙保之当何如耶绍兴三年八月朔装褙于广州官舍右朝奉郎权发遣广东路转运判官正国谨书积厚者流光积薄者流卑自然之理也范氏自唐咸通柱国起家至我宋绍兴嵗凡三百年本支六世文正忠宣二公继世将相有功徳于本朝所积厚矣流光云来奕叶未艾后世宜有是似者厥惟懋哉新安汪伯彦庭俊题于南粤之衮绣堂绍兴三年九月一日
　　召嗣与观
