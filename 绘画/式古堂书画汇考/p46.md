<!-- { "loadSidebar": true } -->
　　昔者郯子能言其祖君子纪之近世谱学几絶族系弗明重以兵革抢攘士大夫家能保其先世文书者尤鲜惟范氏世绪绵逺谱牒着明而子仪又能保其六世祖命书斯可尚也吴兴章杰谨题范氏之先唐则天时位宰相世系甚明咸通柱国葢苗裔也文正公祖事钱氏以文章显其后乃益暴耀于皇朝子仪忠宣季子承家济美当复能光昭前人绍兴癸丑嵗九月廿六日李璆谨题范之保姓受氏固逺矣然敦厚于春秋得文子士燮于国朝得文正忠宣焉文子尝论钟仪曰称先职不背本也操土风不忘旧也不背本仁也不忘旧信也仁以接事信以守之虽大必济惟文正忠宣储庆羡祉奕叶显美庭多魏绛之金石室富桓荣之车服今子仪郎中廼以尊祖之故保一主簿柱国之诰且惟恐子孙或坠逸之可谓不背本不忘旧得仁信之尽者况有问学以文之有名誉以崇之则践世官修旧职葢可拱而竢也异时芝房之诏閟以十袭其有观者抑必曰君臣之间乃尔耶绍兴十五年乙丑五月初二日眉山程敦厚书右子仪六世祖柱国告以其时考之检校司徒兼中书令使者白敏中以是官为鳯翔节度使也左仆射兼门下侍郎平章事悰者杜相也以检校司徒出使也崔镇襄阳令狐绹使【阙】中而兼侍郎则未之考焉当俟博雅君子绍兴已巳三月晦日赣川曾几书
　　良乡公之行事不见于史册咸通中勲柱国而为主簿良乡以其时考之懿宗之立唐室衰矣及文正公之遇庆厯忠宣之遇元祐勲烈名德葢不出于偶然者是以论其世也申吕稽中书
　　柱国公行事虽不见于史册然至文正公忠宣公裁四世五世耳德业盛大阀阅光华为皇朝望族则祖风家范可想而知矣邵武卢奎书
　　安中示以唐告元祐书帖临路获此竒观适在海山展读数过顿觉天池收波云物改色其欣快可胜言哉固愿各以数字自托门下而笔墨不精复困人事且压以重名殆难措手只欲得一等髙下纸四五幅擕去前路纳来也预媿不工耳安中再拜
　　晋范宣子叙其家世自虞夏商周迄晋之主盟保姓受氏以为不朽而鲁穆叔难之曰太上有立徳其次有立功其次有立言是之谓不朽本朝范氏如文正忠宣盛德伟烈忠言嘉谟旣卓然不可企及而传系之逺又如此则二子所谓不朽者兼得之矣呜呼盛哉绍兴壬戌中元日揭阳刘昉谨题汉唐以时用武功爵用散官用勲尚矣唐故事有宰相而阶将仕郎今良乡公虽主簿而勲乃柱国其践歴也深矣惜夫史之阙文也绍兴廿五年七月十八日吴兴刘岑书
　　范氏以唐载初元年由春官尚书同鳯阁鸾台平章事未几以直道与魏元同相继以忠死谓宜有后至咸通初裔孙始以丞丽水知名于史此则未丞丽水时告也然名位不称至本朝而后文正忠宣始相望而出焉时元臣传曰公侯之子孙必复其始信矣哉给事中沨者王沨也检校司徒兼侍中出使者幽州节度张允伸也岂侍郎曾公偶忘之欤隆兴元年二月六日崇仁吴曾谨书
　　柱国公告史失其姓名治行无所稽考然四世之后有文正公五世之后有忠宣公积庆流泽可想见其人子仪郎中奉以周旋不敢失坠是能保其家者传之云仍与王氏寳章较世系之逺近固无难也绍兴丁卯仲春东郡赵竒谨书
　　皇朝辅相如文正公忠宣公天下皆知尊仰今观其上世唐咸通中柱国告又知其世徳之逺也谷梁子云徳厚者流光信矣夫绍兴十八年正月二十五日左承议郎主管台州崇道观许忻谨题惟范氏逺有世序自唐柱国五世而至忠宣公可谓禄之大者今湖北漕使忠宣防子也一日出示咸通柱国之诰则其保姓岂特守宗祊而已哉光辅累朝代为兴家其祝史陈信于神无媿辞矣绍兴嵗乙丑月丙戌日丙辰鐡石翁宋瀚书君子之泽尽于五世自柱国至文正公四世矣复生忠宣公世济其美百世之后闻其风者皆足以兴起今湖北运使忠宣公之季子善继前修有祖风烈徳泽之久不知何时而已耶宣子谓世禄为不朽穆叔告之以立言若圣宋之范氏其真不朽者欤绍兴十六年三月望日髙宻周聿书
　　欧阳文忠公尝作家谱序曰自唐末之乱士族亡其家谱今虽显族名家多失其世次谱学由是废絶因知干戈扰攘之际能保其谱系者鲜矣窃观运使公所收六世祖柱国诰命即唐懿宗朝所赐珍藏至今传之子孙俾知世次且欲属而不絶可谓知尊祖者矣叹服之次辄书卷末以赞盛美云时绍兴十六年嵗次丙寅正月六日滹阳马居中谨题
　　靖康乱后人家图籍亦一厄靡有孑遗良乡主簿命官牒唐咸通中所颁不知几厄矣而能不失坠此范氏之佩笔算囊也如古鼎彛甗鬲宜永寳云申吕坚中谨观
　　柱国时为钩稽时勲已及此而行事无闻于传记数世之后廼有文正公忠宣公为之子孙愚知柱国有隠徳矣绍兴辛酉中冬八日秦国吴叔之谨题
　　良乡府君当唐之末世不可以有为之时不辞小官葢有以也文正公参预仁宗大政忠宣公两相元祐致本朝盛治之极孔子曰邦无道富且贵焉耻也良乡以之邦有道贫且贱焉耻也文正忠宣以之事虽殊而道实同焉右朝奉大夫主管台州崇道观赐绯鱼袋赵戬谨跋
　　太守范公出示家藏唐咸通柱国告柱国四世孙即文正公也五世孙即忠宣公也二公硕大光明厥先以昌何修而克臻此岂非好是正直之效欤先都运郎中文正之孙忠宣之子承六世令绪名位虽未云究乃克谨守家法以贻后人至公为七世于戱盛哉使文正忠宣家法永存虽百世益昌可也继二公者乌知不在公乎淳熈元年三月戊子朔谭惟寅敬书
　　文正忠宣继世之美人知起敬今观柱国唐诰已有闻于四世之上诸公又推之载初相系家世久逺可谓莫之与京忠宣至春官常伯亦四世正尔鼎贵葢未易量也髙士亷志氏族以崔氏居第一特以其久故也矧名徳相望者耶嘉定丙子季春六日眉山任希彛敬书
　　云津范秘书以先太师文正魏国公五世祖知良乡县主簿上柱国唐诰见示索诗为赋古吴西楼汤仲友顿首
　　丽水勾稽兼柱国大唐官制未及详诰词歴歴多称美史传寥寥孰补亡万里山河从换主一门徳泽自流芳地灵会见生人杰不特斯文五世昌制词最为近古秦汉以来废之至唐而复举焉兹一权良乡县主簿而谆切以命之臣下其有不激励者乎抑勲官创于战国至唐乃为虚名然必加于有劳者宜主簿之后嗣永昌也至顺三年夏五月宛平曹鉴跋
　　髙昌偰玉立拜观
　　虞世南
　　虞伯施东观帖【楷书】
　　太子中舍人行著作郎臣虞世南奉
　　勅撰并书
　　微臣属书东观预闻前史若乃知防其神惟睿作圣妙之境希夷不测然则三五迭兴典坟斯着神功圣迹可得言焉自肇立书契初分爻象委裘垂拱之风革夏剪商之业虽复质文殊致进让罕同靡不拜洛观河膺符受命名居域中之大手握天下之图象雷电以立威刑法阳春而流惠泽然后化渐八方令行四海未有偃息乡党栖迟洙泗不预帝王之録逺迹胥史之俦而徳侔覆载明兼日月道艺微而复显礼乐施而更张穷理尽性光前絶后垂范百王遗风于万代猗欤伟与若斯之盛者也夫子膺五纬之精踵千年之圣固天纵以挺质禀生徳而降灵载诞空桒自标河海之状才胜逢掖克秀尧禹之姿知微知章可久可大为而不宰合天道于无言感而遂通显至仁于藏用祖述先圣宪章徃哲夫其道也固以孕育陶均苞含造化岂直席卷八代并吞九丘而已哉虽亚圣邻几之智仰之而弥逺亡吴霸越之辩谈之而不及于时天厯浸微地维将絶周室大坏鲁道日衰永叹时囏实思濡足遂廼降迹中都俯临司防道超三代止乎季孟之间羞论五霸终从大夫之后固知栖遑弗已志在于求仁危逊从时义存于拯溺方且重反淳风一匡末运是以载贽以适诸侯怀寳而游列国览不极应物如响辩飞于石函验集隼于金椟触舟既晓专车能对识罔象之在川明商羊之兴雨知来藏往一以贯之但否泰有时逹人所以知命卷舒惟道明哲所以周身牖里幽忧方显姬文之德夏台羁绁弗累商王之武陈蔡为幸斯之谓欤于是自卫反鲁删书定乐赞易道以测精微修春秋以正褒贬故能使紫微降光丹书表瑞济济焉洋洋焉充宇宙而洽幽防动风云而润江海斯皆纪乎竹素悬诸日月既而仁兽非时鸣鸟弗至哲人云逝峻岳已隤尚使泗水却流波澜不息鲁堂余响丝竹犹传非夫体道穷神至灵知化其孰能与于此乎自时厥后遗芳无絶法被区中道济天下及金册斯误玉弩载惊孔教已焚秦宗亦坠汉之元始永言前烈褒成爰建用光祀典魏之黄初式遵故训宗圣疎爵允缉旧章金行水惪亦存斯义而晦明匪一屯亨逓有筐筥苹蘩与时升降灵宇虚庙随道废兴炎精失御蜂飞猬起羽檄交驰经籍道息屋壁无存书之所阶基絶函丈之容五礼六乐剪焉煨烬重至教允属圣期大唐运膺九五基超七百赫矣王猷蒸哉景命鸿名盛烈无得称焉皇帝钦明睿哲参天两地廼圣廼神允文允武经纶云始时惟龙战爰整戎衣用扶兴系神谋不测妙筭无遗济艰难平壹区宇纳苍生于仁寿致君道于尧舜职兼三相位总六戎珪乗石之尊朱户渠门之锡礼优往代事逾恒典于是在三睠命吹万归仁充隆帝道丕承鸿业明玉镜以式九围席萝图而御六辩夤奉上肃恭清庙宵衣昃食视膳之礼无方一日万机问安之诚弥笃孝治要道于斯为大故能使地平天成风淳俗厚日月所照无思不服憬彼獯戎为患自古周道再兴仅得中算汉图方逺才闻下册徒勤六月之战侵轶无懕空尽贰师之兵凭凌滋甚皇威所被犁兴睠纳空山尽漠归命阙庭充仭藁街填委外廐开辟已来未之有也灵台偃伯玉关虚候江海无波烽燧息警非烟浮汉荣光莫河楛矢东归白环西入犹且兢怀夕惕驭朽纳隍卑宫菲食轻傜薄赋斵雕反朴抵璧藏金革舄垂风绨衣表化歴选列辟旁求遂古克已思治曾何等级于是眇属圣誉凝心大道以为括羽成器必在胶雍道德润身皆资学校矧廼入神妙义析理微言厉以四科明其七教懿德髙风垂裕斯逺而栋宇弗修宗祧莫嗣用纡聼览爰发丝纶武德九年十二月廿九日有诏立隋故绍圣侯孔嗣哲子德纶为褒圣侯乃命经营惟新旧阯万雉斯建百堵皆兴揆日占星式规大壮凤甍鶱其特起龙桷俨以临空霞入绮寮日晖丹槛窅窅崇防悠悠虚白模形写状妙絶人功象设已陈肃焉如在握文履度复见仪形凤跱龙蹲犹临咫尺唍尔微笑若聼武城之弦怡然动色似闻箫韶之响襜襜盛服既覩仲由侃侃礼容仍观卫赐不疾而速神其何逺至于仲春令序时和景淑皎絜璧池圆流若镜青葱槐市总翠成帷清涤酒致敬于兹日合舞释菜无絶于终古皇上以几览余暇遍该羣籍廼制金镜述一篇永垂鉴戒极圣人之用心大训之微旨妙道天文焕乎毕备副君膺上嗣之尊体元良之德降情儒术游心经艺楚诗盛于六义沛易明于九师多士服膺名儒接武四海之内靡然成俗怀经鼓箧摄斋趋奥并镜云披俱餐泉涌素丝既染白玉已雕资覆匮以成山导涓流而为海大矣哉然后知逹学之为贵而道之由人也国子祭酒杨师道等偃风于圣世闻至道于先师仰彼髙山愿宣盛德昔者楚国先贤尚传风范荆州文学犹镌哥颂况帝京赤县之中天街黄道之侧聿兴壮观用崇明祀宣文教于六学阐皇风于千载安可不赞述徽猷被之雕篆乃抗表陈奏请勒贞碑爰命庸虚式扬茂实敢陈舞咏廼作铭云
