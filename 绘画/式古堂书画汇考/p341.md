<!-- { "loadSidebar": true } -->
　　宋人写生有气骨而无风姿元人写生饶风姿而乏气骨此皆所谓偏长能兼之者惟沈啓南先生观此卷数花虽率意染而苍然之质翩然之容楮墨之间郁有生色非笔端具造化者不能八十老翁神王若此覩其遗迹犹有天际真人想也太原王穉登题
　　写生之法大与绘畵异妙在用笔之遒劲用墨之浓淡得化工之巧具生意之全不计纎拙形似也宋自黄崔而下鲜有擅长者至我明得沈石田老苍而秀润备笔法与墨法令人不能窥其窔真独步萟苑试阅其一二佳本真能使眼明不可易视为识卷末周天球
　　沈石田懐鹤图并题【纸本中挂幅淡色平坡茅亭亭背青山髙耸松梅下上挺秀呈妍亭外三人立望空中飞鹤缥缈无际坡边泊舟一近桥一老擕杖欲渡孤山佳景宛然在目】
　　声清骨俊闲鸾凤可追攀已发樊笼外当闻天地间风云想仙驾霜月满秋山近接瀛洲信知从霄汉还　懐鹤兄从广陵购得马逺畵一帧上有杨妹子题懐鹤诗恰称其号珍重十袭以为竒遇乃令予摩副本悬斋中为蚤暮观玩业竟并用杨韵成四十字云治甲子春仲八日沈周
　　林逋院落闲仙翮遥难攀影落烟霞外声空竹树间不知华表路却望青田山缑岭秋期近君恩月下还匏庵寛
　　独立羽毛闲翩翩未可攀偶然过海上聊住在人间月色侵幽梦霜华忆故山瀛洲应不逺待我却飞还刘珏









　　书畵彚考卷五十五
<子部,艺术类,书画之属,式古堂书画汇考>
　　钦定四库全书
　　书畵彚考卷五十六
　　刑部左侍郎卞永誉撰
　　畵二十六
　　明
　　王　绂
　　王孟端湖山书屋图并题卷
　　友防游戏【玉柱篆四大字】徐霖子仁书
　　仲镛与仆有夙昔之好尝命仆作湖山书屋图久覊尘鞅未副其意兹复以佳纸见遗乃促成之因写是图以归焉吁佳纸佳畵斯为称矣顾仆拙笔敢与此纸相辉光哉然仲镛知我者也必不以是诮并书此以记其岁月云　永乐庚寅仲秋望日毗陵王孟端识
　　友防先生畵品在能之上评者谓作家士气皆备然其人品特髙能不为艺事所役虽片楮尺缣茍非其人不可得也此湖山书舍图聫六纸而成脩三十尺耕渔出没村舍近逺烟云变灭种种臻妙非累月构思不可成岂独今之所少哉子和藏此真希世之珍也正徳丙子三月既望衡山文征明题
　　毗陵王友防此图文公尝为第次其品今观其岩峦杳霭岞崿纷披参差出没于苍烟白浪之中以至溪桥林屋疏峰抗舘农田渔艇畯父村樵幽踪往复恍若别在世外真可谓深诣湖山之致者矣读书于此必能絶离类殊使人遥想而存之谈太常思重性好博雅相示此图辄遂题其后云隆庆二年夏六月十有八日俞允文记
　　友防生送行图并题【单条水墨山水】
　　客里送君归故乡江天秋色正茫茫扁舟一个轻如叶半是诗嚢半药嚢九龙山王孟端为彦如写并题三江五湖口此际水痕收使节询源委童时记钓游拒霜红绕岸摆防绿连畴昼锦荣殊甚归承宠渥优髙得旸
　　我别松江几度秋渚花汀草不胜愁华船送子松江去梦落沧浪旧钓游王汝玉
　　楚天木叶落芙蓉徧芳洲长歌一杯酒送上江南舟孤帆带斜日一鴈飞髙秋离情与江水相逐共悠悠王洪
　　呉江渺无极萧条十月初片颿河上发竟去不踌蹰由来君命重非为爱鲈鱼杨士竒
　　宦游才赋望江南紫蠏银鱼入梦甘想得到家吟乐处野桥篱落晚枫酣鹤城杨斌
　　积水无际送君江上还九峰何处数迢递白云间旧业菱花老秋风鸥鹭闲故人能问讯相见一开顔王偁
　　呉江秋水阔送君龙江别相期霜降余来看凤城月胡俨
　　官河水满正秋霜鸿鴈南来熟稻粱此日送君还旧隐九峰佳处是鲈乡姚广孝
　　汀洲杜蘅歇南浦西风生美人鼓兰楫路指江南行南行向何许东望呉松去呉松秋水多绿遍芙蓉渚渚外九龙山山边三泖湾人家临水住日暮采菱还采菱歌易断送子愁零乱愁来可奈何思满江南岸江南不可思动子情依依皇都春色早迟子促来归李至刚
　　碧水芙蓉两岸开长卿初自日边回故乡耆旧遥相接影向孤村树里来翰林老友王达
　　秋霜忽已凝客行归故乡仰瞻鸿鴈唳岂为谋稻粱丈夫誓许国【阙】　　航矧兹念桑梓浲灾势懐襄白生【阙】　　稽首师坚章解缙
　　畵船晓发凤城东江上青山云几重秋水连天三百里片帆一夜到呉淞王景
　　王中舍送行图
　　【款书】友防生王芾畵
　　会际明时得壮游故乡虽好莫迟留春风一路看花去山色青青在马头余璿
　　泽宫春贡选贤能万里扶摇起大鹏上苑莺花三日醉夜窓风雨十年灯雪消官柳黄犹浅水暖溪流绿渐增自古读书期报国老夫拭目看飞腾折肱老人钱仲益
　　王孟端山水卷【卷首李西涯篆书】
　　【款书】甲申秋日王绂写
　　畵竹休将竹史看王猷家自有江山空庭莫讶千寻影万里烟波只尺间
　　髙下青山逺近村清江处处绕柴门鉴湖一曲消多少须问君王再乞恩　志同少宰得九龙山人山水长卷留予家数月不欲空返为题四篆字意犹未已复以二絶终之正徳四年秋八月戊寅西涯李东阳宾之识
　　细把平生履歴看直从湘水到呉山风帆雨屐知无数都在王郎尺素间
　　长林疎影照江村茅屋萧萧自掩门莫笑白头无旧业太平何地不君恩　次韵二首后一首予正徳丙寅在陜西梦中得前二句明年丁卯谢病归江南续成之涯翁是诗韵偶相类不复别作岂吾人同志真有所谓神交者耶防淙杨一清
　　人品还从畵里传旧家元识九龙山它年曽着江行记忽漫相看尺素间
　　处处清江曲抱村白云碧防几柴门九峰指青如许偏得天家雨露恩　常郡邵宝奉次
　　九龙山人小景并题【宋笺本水墨】
　　云山淡含烟疎树晴延日亭虚寂无人秋光自萧瑟九龙山人王绂
　　友石春谿凝翠图
　　前山后山苍翠滴层层曲曲见楼台云随晓月峰前堕鸥逐春谿树里来两岸落花人荡桨半汀残雨客啣杯寰区何处有此地物外四时无埃岂但右军多笔法要知黄防是仙才奔滩触浪飞頳鲤絶壁凝岚防翠苔玉室金堂疑太华紫芝瑶草忆蓬莱相看六月不知暑一榻清风真快哉洪武丙子耐轩居士王达题孟端畵
　　前山后山苍翠深大树小树寒萧森不知何处打鱼者日暮泊船溪水隂鳌叟
　　王舍人山水并题
　　山插层霄水接云对门黙坐对罏薰无边光景无穷趣月浸梅花夜正分
　　孟端耕隐图
　　王舍人畵在国初如杨东里方正学之文实先辈典则自沈啓南文征仲始一变其法纵横姿态葢李何以后之文也董其昌观因题
　　友防生乔柯竹防图并题【小挂幅】
　　鸣吉深爱云林先生之畵常命仆儗之而久未得一日几间有此纸漫尔为之不觉风度洒然出人意表鸣吉见之得无以优旃为叔敖乎呵呵永乐己丑立春日王孟端记
　　空山昨夜秋琪树芳华歇防上有丛篁常存岁寒节　孟端为鸣吉写乔柯竹防索诗故赋如右他日重会于寒烟古涧滨当抚掌大噱也汝玉
　　王孟端寄孟敷竹图并题卷
　　征衣漠漠带风沙蹔得归来重可嗟在客毎忧难作客到家谁信却无家解装羞贳隣翁酒借榻多分野衲茶堪笑此身沦落久梦中犹自谪天涯　孟敷与仆先后云内南归相去百里间不遑一见乘便写此竹奉寄并录初诗去发一笑也庚辰五月四日王黻
　　故园归计似团沙万事荒荒付一嗟蚁国不须论幻梦燕巢今已过隣家赠人墨老流离竹借榻诗存感慨茶百岁此图三展转后来得失尚无涯洪武庚辰王舎人孟端与孟敷陈先生同涉难北归间写此竹及诗以寄中间旷懐归况蔼然可见遂和其韵以识感慨治甲子距庚辰得一百八年冬至日后学沈周题时年七十有八
　　孟端竹卷
　　嫋嫋烟中映夕曛疎疎防上拂晴云展图却忆西江夜独坐寒窓对此君五月九日题于寿椿堂秋林雨歇轻烟开清姿濯濯无纎埃特立一竿如玉立猗猗应是淇园来寂寞髙斋当日午相对令人转清楚彷佛秋声起座隅依稀碎影生庭户嫋叶柔梢几许长虚心已自含冰霜莫言翠袖天寒薄会见凌云宿凤凰昔年我亦尝移植爱此青青无改色不似东园桃李花春风一夜吹狼籍青城山人题
　　孟端寄永年墨竹图并题卷【宋经笺本横幅】
　　孟端写寄永年佳友用问平安之意不知骨老近况何如也【书卷首】
　　虎丘松壁无恙否泉防间诸公登览之乐能相忆不无有佳作耶
　　偶武孟家昆山曾到呉门相往来否可征一诗写于上旧岁十月仆自北京归闻孟敷已仙游良可嗟也乃
　　嗣能继志尤为慰情烦询之示及【三叚散书竹下】
　　凤池退直写琅玕醉墨淋漓尚未干寄赠故人欣有意清风日日报平安义阳偶桓识
　　龙香细细霜藤滑写出潇湘碧玉枝倾耳风帘明月夜飞琼何处弄参差偶桓又识
　　山舘曾移玉数竿色常苍翠影檀栾别来见説风姿在不减当年旧岁寒梁用行书于玉堂之西序
　　友石竹防图并题【双钩竹】
　　小雨春池湿凤毛天孙深处织鲛绡何人更立湘江水独倚薫风忆舜韶王孟端写并题
　　王友防竹枝图并题
　　翠影萧萧凤羽齐兴狂犹复醉中题何当雪夜扁舟去载酒相寻造竹西辛己三月友防生王绂为竹西先生写并题
　　九龙山人虚亭秋色图并题
　　逺山淡含烟疎树晴延日虚亭寂无人秋光自萧瑟九龙山人【诗见上小景图稍异】
　　友防生茅斋煮泉图并题
　　小结茅斋四五椽萧萧竹树带秋烟呼童扫取空堦叶好向山厨煑二泉友防生王绂
　　王孟端江山万里图卷
　　项子京家藏王孟端江山万里图一卷长四丈余尝见之真希世之宝也今此卷后虽失主名余以谓非孟端不能作此余家永师书千文八百本乐此能不惮烦乃尔此安知非孟端山水之兴勃勃不能止奋倦之笔再图此卷以豁胸中未尽之丘壑也耶不然何笔意相肖至此汪黄海擕此过余竹中览毕书此黄海博雅好古未审以余言为当否智舷
　　庚戌秋予以访友客黄之义水江行往返几两月余凡晓岫夕峦疎隂空霁波光草色树影沙痕如迎如醉若皴若抺纡偃浓淡顷刻异状令人应接不暇万斛一叶张饱帆者破巨浪者或难于上天或驶于过鸟未尝不会心豁目诧为大观呼浊醪独釂也有纪行杂体诗仅貌十二三未尽委折为憾一日苇如大师擕示与然所藏江山万里图展阅次觉曩日烟云变幻峰岭奇峭估装渔舠去来如织光景宛然在对真无声诗可谓至宝惜楮尾想有脱落竟失主名偶髙谷传过斋头出与商畧谷传谓非宋元诸家谁克办此予赏其知言睂公亦云以蹊径之奇怪论则畵不如山水以笔墨之精妙论则山水决不如畵观是卷益信当湖洪邦基庆之
　　王孟端斋宿听琴图并题【纸本中挂幅乌丝阑渍墨作小册一方写斋宿听琴诗意松竹虚亭苍茫烟月鸣琴剪烛同调为欢太平禁近待旦乐事使人仰止】
　　瀛洲本仙府去天不盈咫玉堂敞髙闲况兹斋沐始华镫列簪缨济济众君子髙谈玉屑雯文采一何绮雕盘爇龙涎防鼎烹凤髓于焉鸣瑶琴流商变宫征大雅声洋洋一洗筝笛耳曲终月照席襟抱清若水相对澹言和风蔼窓几嗟予若有得怿悦殊未已矧兹际昌时文化洽遐迩雅会岂云易歌咏当赞美敢效阎公图留芳千万禩无锡王孟端
　　翰林院斋宿听琴诗序
