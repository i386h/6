<!-- { "loadSidebar": true } -->
　　右军之书后世摹效者仅能得其圜宻已为至矣其骨在肉中趣在法外势游力淳质古意不可到故智永伯施尚能绳其祖武也欧顔不得不变其真旭素不得不变其草永施之书学差胜笔旭素之书笔多学少学非谓积习也乃渊源耳
　　顔书贵端骨露筋藏栁书贵遒筋骨尽露旭素之后不得不生防光髙闲顔栁之余不得不生即之溥光智永伯施有书学而无书才颠旭狂素有书才而无书学河南北海有书姿而无书体平原诚悬有书力而无书度杨用修云张旭妙于肥藏真妙于瘦以予论之瘦易而肥难用修此语未必能真知书者笔肥则结构易宻笔瘦则结构易疎此瘦难而肥易也唯是既成之后瘦近劲劲近古肥易丰丰近俗耳伯髙之所以妙在肥而不肉也
　　僧亚栖云书贵能变方自成家王右军变白云欧阳询变右军栁公权变欧阳此殆是呓语白云先生何人亦未有书迹存世葢右军偶一言之大抵托辞耳欧阳书法实一变然非变右军若栁之于欧法少变而意故不变也
　　山谷云王右军初学衞夫人小楷不能造微入妙其后见李斯曹喜篆蔡邕八分于是楷法妙天下张长史观古钟鼎铭科斗篆而草圣不愧右军父子易有云引而伸之触类而长之天下之能事毕矣
　　五代时杨少师凝式黄鲁直极重之谓为散僧入圣又谓可继顔鲁公释懐素杨于今极拙鲁直所推行草耳而余见其一二行皆不甚合作闻朱象有韭花帖甚佳未及见之
　　宋初王待诏着宋宣献李西台苏参政皆称名书家者然不甚得法山谷评待诏如小僧防律西台如讲僧参禅然待诏犹有晋人意范文正伯夷颂见推亦以其人耳杜祁公苏长史皆学懐素杜瘦而生苏瘦而弱第觉玉润微胜氷清蔡忠惠略取古法加以精工稍滞而不大畅苏文忠正行出入徐浩李邕擘窠大书源自鲁公而微欹近碑侧记行草稍自结构虽有墨猪之诮最为淳古黄山谷大书酷仿瘗鹤狂草极拟懐素姿态有余仪度少乏米元章源自王大令褚河南神采奕奕射人终愧大雅是四君子者号为宋室之冠然小楷絶响矣山谷推王文公书似杨少师章惇有钟王法谈者以为曲笔蔡京卞兄弟皆擅书名御府法书墨妙皆其评跋彼人纵极八法无取一长况未必耶
　　宋齐之际人语曰买王得羊不失所望葢时重大令而敬元为大令门人妙有大令法者也中睿之季时人语曰买褚得薛不落节葢时重河南而少保为河南甥妙有河南法者也二事可谓切对
　　李北海在唐人书品中不甚烺烺而赵文敏法之便自名世北海伤佻然自雅文敏稍穏然微俗睂山亦尝学北海不如其学平原也孙防礼书书述谓其万字一类风行草偃轻之也至矣今所书书谱令后人极力摹仿尚自隔尘以此知古人不可及也
　　子瞻似顔平原故极口平原鲁直效瘗鹤故推尊瘗鹤元章出褚河南故左袒河南河南楷似行然自有楷平原草似楷然自有草李北海杨凝式及元章鲁直无楷矣
　　米元章有书才而少书学黄长睿有书学而少书才以故评隲古人墨刻真赝亦有相抵牾者然长睿引证各有据依不若元章之孟浪也如谓钟太傅尚书宣示为右军临白骑遂帖为大令临葢不惟太傅宣示已殉王脩塟而开元中滑台人家用右军扇书临宣示大令临白骑二帖应募入内府其事甚明谓长风帖为逸少少年未变体书葢以右军别帖有长风范母子语可证也此外辨右军自适得书至慰驰竦耳酸感至此加下防宰相安和噉豆鼠伏想嫂等阔别稍乆不得临川初月二日至前从洛白耳鲤鱼夫人蔡家大小悉佳阔转阮公故尔月半边欲遗书大令度时来极热敬唯服油复面悲积嫂等帖皆非真或以辞气太凡或以书法非妙或即其人其事驳之俱当他如辨江叔及艺韫多才帖为唐髙宗衞夫人帖为李懐琳褚遂良甥无薛八侍中山河帖为枯树赋中语李斯书为阳氷裴公碣内字右军备官而行为唐人集右军书贾曾送张说文皆妙有事理真书家董狐也
　　米元章以阁帖张伯英知汝殊愁及大令吾当托桓江州为张伯髙书黄伯思亦断以为然而云数往虎丘祖希时面祖希张之字大令时人以为伯髙书二王帖辞耳按此帖既有祖希时面语与疾不退至分张同结法安知非大令纵笔耶而必于伯髙也及考张懐瓘书断称张融正兼诸体于草尤工齐梁之际殆无以过或有鉴不至者深见其有古风多误寳之以为张伯英书也而搨本大行于世又按融本传尝对孝武帝曰不恨臣无二王法恨二王无臣法然则此书又安知非张融笔耶黄米悬断为伯髙不若吾之悬断乎愈光也伯英殊愁体太今而乏古大令疾不退至分张笔过流而少节或以此疑非二公书可也元章论书见右军稍大而逸者便以为子敬见伯英近今者与子敬近纵者便以为伯髙藏真愚又推黄米之防谓伯髙仅有章法而无变法子敬仅有破体而无狂草则不敢信也按张懐瓘明言章草之书字字区别张芝变为今草拔茅连茹上下牵连或借上字之下而为下字之上竒形离合数意兼包唯王子敬明其心指故称一笔书者起自伯英也又云伯英剏为今草天纵尤异率意超旷无惜是非至于蛟龙骇兽奔腾拏攫之势心手随变窈而不知所如又云子敬如蹴海移山翻涛破岳悬崕堕石惊电遗光此岂非草圣之极耶攷前后书亦未必似伯髙葢伯髙时有肥笔渴笔不若是之匀和也若托桓江州一书又多逸少语子敬亦不合书之觉思光为近至于右军虽结构宻而变化灵异又不可以一节为拘也杨用修云古人例多能书如管寜人但知其清节而不知其银钩之敏又引管寜别传云寜字画若银钩及茅山碑云管寜银钩之敏是也余固知其误按索靖字幼安其章草法有银钩虿尾及考陶隠居解真碑云幼安银钩之敏允南风角之妙正谓索靖也葢管寜亦字幼安用修误以为寜遂并其姓名改之耳考寜三国志注有髙士传传子诸书俱无银钩语又云刘曜人知其狞防而不知其字画之工注见草书韵会当是时刘聪刘曜皆能书而聪之狞防大出曜上俱见本载记用修又误以刘德升为刘景升而云即表也表初在党人中俊厨顾及之列其人品之髙可知此尤可笑
　　虞伯生谓坡谷出而魏晋之法尽米元章薛绍彭黄长睿诸公方知古法而长睿所书不逮所言绍彭最佳而世遂不传米氏父子最盛行举世学其竒怪弊流金朝而南方独盛遂有张于湖之险涩张即之之恶谬极矣此语大自有理又独称呉説傅朋书法深穏端润非近时怒张筋脉屈折生柴之态且谓至呉越见傅朋书最多皆随分赞叹图来者稍知正法今傅朋书世遂少见绍彭号翠微居士余有其诗数纸宻藏锋得晋人意惜少风韵耳
　　铁围山丛谈谓其父京善榜书妙出四家之上此虽曲笔然亦必有可观者米芾元章自负以为前无古人然是行笔非真笔也
　　用修又云南唐王文秉工小篆不在二徐下又有王逸老者善篆与八分其命名乃欲抗右军不知何代人疑即文秉也按陶九成书史王升字逸老号羔羊居士草书殊有旭颠转折态宣和间进所作草书内庭称之用修似未之见新郑髙少师拱藏东坡草圣醉翁亭记并石本跋细阅无一坡法而渴笔遒逸飞动中有正书却近俗吾断以为逸老书葢南渡以后诸公不能辨此元人却不作此结法也
　　自欧虞顔柳旭素以至苏黄米蔡各用古法损益自成一家若赵承防则各体俱有师承不必已撰评者有奴书之诮则太过然谓直接右军吾未之敢信也小楷法黄庭洛神于精工之内时有俗笔碑刻出李北海北海虽佻而劲承防稍厚而软惟于行书极得二王笔意然中间逗漏处不少不堪并观承防可出宋人上比之唐人尚隔一舍
　　杨又引东坡跋希白作字自有江左风味故长沙法帖比淳化为胜世俗不察争访阁本误矣乃知潭帖胜淳化多矣希白钱易也按希白乃潭州僧希白耳书家谓其有笔意而多率直无萦廻缥缈之势杨以幼安为管寜以希白为钱易其孟浪殊可对也
　　元人自赵呉兴外鲜于伯机声价防与之齐人或谓胜之极圆健而不甚去俗邓文原有晋人意而微近粗库库子山有韵气而结法少疎然是三人者呉兴流亚也虞伯生差古雅鲜于必仁朗朗有父风揭曼硕父子美而近弱张伯雨健而近佻柯敬仲老而近粗班彦功少颇遒爽晩成恶札龚璛陈深辈皆长于题跋倪元镇虽微有韵而未成长人或许以得大令法何也元镇以稚笔作畵尚能于笔外取意以稚笔作书不能于笔中求骨讵宜以泛爱推之也
　　正锋偏锋之说古本无之近来专欲攻祝京兆故借此为谈耳苏黄全是偏锋旭素时有一二笔即右军行草中亦不能尽废葢正以立骨偏取态自不容己也文待诏小楷时时出偏锋固不特京兆何损法书解大绅丰人翁马应图纵尽出正锋宁救恶札不识丁字人妄谈乃尔可恨可笑
　　张即之非不遒劲而粗丑俗恶种种可恨是顔柳之疎裔辱家风者解大绅张汝弼非不圆熟而疎软村野种种可鄙是旭素之重儓坏家法者
　　临书易得意难得体摹书易得体难得意临进易摹进难离之而近者临也合之而逺者摹也
　　苍颉九篇相传是李斯其第九章乃云狶信是陈狶韩信刘京是大汉西土是长安右军少从丞相渡江北踪永絶其题笔阵图云北游名山比见李斯曹喜等书又之许下见钟繇梁鹄书之洛下见蔡邕石经二体书始知学衞夫人徒费年月王着集淳化帖有汉章帝书千文字纰缪如此徒资嗢噱
　　法书中有王右军千字文昔贤作笑端葢知其为周兴嗣撰不应右军预有之然梁武帝命殷铁石摹取右军千字命兴嗣次韵故当有右军千文非谬也又有衞夫人笔阵图右军题笔阵图后及右军笔势图一章笔势论十二章昔贤皆辨其妄然是六朝善书者拟作茍能熟览思亦过半矣
　　孙过庭云乐毅论则情多怫郁东方赞则意絶瓌竒黄庭经则怡怿虚无太师箴又纵横争折兰亭之兴集思逸神超私门戒誓情拘志惨愚谓此在览者以意逆之耳未必右军作书时预有此狡狯也又一云黄庭如飞天仙人洛神如凌波神女曹娥碑如防女漂流于风浪间
　　朱长文作续书谱而进石曼卿苏子美于妙退裴行俭孙防礼王绍宗李邕钟绍京韦陟贺知章裴休于能吾未敢信也
　　阁帖真书自钟太傅宣示外独有王世将僧防四疏啓耳行草自二王外独有皇象索靖及亮白一纸耳何也以其体最古雅不落尘也
　　顔鲁公家庙碑今中之有小篆笔者欧阳兰亭道因碑今中之有古笔者皇象天发碑分篆中之有章法者瘗鹤铭行书中之有古隷者
　　懐琳大急就嵇康絶交书皆托之右军以应贞观之募第结法虽沓拖多卧势不能作山隂内擫笔然圆熟轻俊不妨张翼之乱真也
　　千古楷行之妙无过钟王钟王之迹妙者宣示乐毅兰亭而已
　　乐毅论搨本佳者犹可什倍它刻也
　　墨池璅録
　　右军字似左传大令字似庄周山谷为此言亦犹东坡以杜子美比司马迁以江瑶柱比荔枝也
　　孙过庭云既得平正须追险絶书家以险絶为功惟顔行与景度草得之
　　呉寛云称善书者必曰师钟衞及覩顔栁诸家异体而同趣亦未必不自衞钟来也若夫宋之苏黄米蔡羣公交作极一代书家之盛其构势虽各不侔要之于理又不能外顔栁他求者
　　书谱虽运笔烂熟而中藏轨法故自森然
　　董宰品书【内小字宰自注】
　　书家以分行布白谓之九宫元人作书经云黄庭有六分九宫曹娥有四分九宫是也
