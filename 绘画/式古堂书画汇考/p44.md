<!-- { "loadSidebar": true } -->
　　牒在职三载家贫仰希江郢所统小郡谨牒
　　七月廿四日臣王僧啓
　　翁尊体安和伏慰侍省小儿竝健适遣信【阙】　小邨自当令卿知吾言之不虚也郭桂阳已至将甲甚精惟王临庆军马小不称耳比病告皆差耶秋冬不复忧病也迟更知问　七月廿七日
　　臣六代从伯祖齐侍中懿子慈书
　　得柏酒等六种足下【阙】此已久忽致厚费深劳念【阙】慈【阙】答
　　唐懐充　　范武骑
　　汝比可也定以何【阙】达东想大小竝可行迟陈赐还知汝【阙】　吾常耳
　　臣六代从叔祖梁中书令临汝安侯志书
　　一【阙】申秖有正属雨气方昏得告深慰吾夜来患喉痛愦愦何【阙】晩当故造迟【阙】诸懐反
　　万嵗通天二年四月三日银青光禄大夫行鳯阁侍郎同鳯阁鸾台平章事上柱国琅邪县开国男臣王方庆进
　　右唐人摹王方庆万嵗通天进帖真迹一卷金轮御朝始制十三字今帖嵗月皆用其体唐纸精古此又独最它帖按唐史天后尝访右军笔迹于方庆家方庆进者十卷凡二十有八人惟羲献见于此帖所谓十一代祖导十代祖洽九代祖珣八代祖昙首七代祖僧绰六代祖仲宝五代祖骞高祖规曾祖褒皆轶焉是时则天御武成殿示羣臣仍令中书舍人崔融为宝章集以叙其事复赐方庆窦泉述书赋乃谓当复赐时后命尽搨本留内更加珍饰锦背归还王氏人到于今称之故泉有顺天矜而永保先业从人欲而不顾兼金之句有建隆新史馆印盖即当时摹取留内之本而畀之馆中者建中靖国刻归秘阁续帖有小玺并颍川印而三态备众妙摹逼天真亦非它帖可拟淳熙已亥嵗先君在郎省以一端石四画轴易之韩庄敏家赞曰
　　洛石赤心以出宝图燕涎鸡晨即瑞制书有奕王门南土华腴献其家珍陈于【阙】除笔法之神匪临伊摹史馆之储尚其不诬倦翁岳珂书
　　右唐摹王氏进帖岳氏具言始末传信传宝为宜然双钩之法世久无闻米南宫所谓下真迹一等阁帖十防书林以为秘藏使以摹迹较之彼特土苴耳晋人风裁赖此以存具眼者当以予为知言好事之家不见唐摹不足以言知书者矣方外张雨谨题
　　奉上华氏唐摹晋帖九种盖双钩之精者阁下研心书翰欲烦妙手一一更搨之存于家以见曾阅前代之迹切恳切恳知京行在迩必拔冗可也华亦早晩来取其亦自宝者不宣周再拜征明契家道谊阁下廿一日
　　天后朝王方庆进其先十一代真迹帖今不可复见唐人摹本犹或有存者余友文征仲又以双钩法摹得之间出示余晋宋风致宛然可想恍疑孙叔敖之复生蔡中郎之不死也吾何幸得观之然王氏在晋宋齐梁之间代以书名今其后人乃独拙焉观此虽可喜亦可媿也王鏊敬书
　　右唐人双钩晋王右军而下十帖岳倦翁谓即武后通天时所摹以留内府者通天扺今八百四十年矣而纸墨完好如此唐人双钩世不多见况此又其精者固当为唐法书第一但宋诸评书家略无论及者缘自建隆以来世藏天府至建中靖国入石始流传人间宜乎不为米黄诸贤所赏也此书承传之详具倦翁跋语元世在其从孙仲远处不知何时归无锡华氏吾乡沈周先生从华假归俾征明重摹一过自顾拙劣安能得其彷佛然视建中石本差为近似尔
　　摹书得在位置失在神气此直论下技耳观此帖云花满眼奕奕生动并其用墨之意一一备具王氏家风漏泄殆尽是必薛稷钟绍京诸名手双钩填廓所云下真迹一等项庶常家藏古人名迹虽多知无逾此文征仲髦年作蝇头跋尤可宝也万厯壬子董其昌题
　　桓　温
　　晋桓大司马旱燥帖【楮纸本】
　　臣温言今东道地梁间又旱燥殊艰难人力可速而于公私为美谓不在便台臣温言
　　右旱燥帖晋臣温手迹字法淳古无俗韵亦一代佳札臣之事君以忠而已非贵乎虚拘苛礼也古者奏事乃用亲札而不以繁文为尽恭盖君臣之义同父子各无所疑通其情实之为美于温此帖可见绍兴戊午四月初四日臣米友仁恭题
　　谢　安
　　谢太傅八月五日帖
　　八月五日告渊朗廓攸靖允等何啚酷祸暴集中郎奄至逝没哀痛崩恸五情破裂不自堪忍痛当奈何当复奈何汝等知慕断絶哀咷深至兹可为心奈何奈何安疏
　　唐太宗题赞【今逸】
　　谢安书【宋太宗宸翰】
　　右晋太傅南郡公谢安字安石书六十五字四角开元小玺御府书也永存珍秘印入唐相王涯家翰林之印建中御府所用更兵火水土之刦者八百年歴代得以保之必有神防元祐中见晋十三帖于太师李玮第云购于侍中王贻永家太宗皇帝借其藏书模阁帖但取郗愔两行余王戎陆云晋武帝王衍及此谢帖谢万帖共十二帖皆不取模版余特爱此帖欲博以竒玩议十年不成元符中归翰长蔡公建中靖国元年二月十日以余笃好见归余年辛卯今太嵗辛巳大小运丙申丙辰于辛夘月辛丑日【余生辛丑月】丙申时获之此非天耶米芾记
　　家藏晋王谢真迹五轴唐文皇而下名书甚众王谢帖唐梁御府物玺跋宛然每开卷使人目动心惊也因作谢帖赞云
　　山林妙寄岩廊英举不繇不羲自发淡古有赫太帝天造翰艺末下龙迹震惊天地【有我太宗跋也】芾
　　外录
　　米氏书史云余阅书白首无魏遗墨故断自西晋晋贤十三帖【瑚网作十四帖】检校太师李玮于侍中王贻永家购得第一帖张华真楷钟法次王濬次王戎次陆机次欷鉴次陆统表晋元帝批答次谢安次王衍次右军次谢万两帖次王珣次臣詹晋武帝批答次谢方囘次欷愔次谢尚内谢安帖有开元印缝两小玺建中翰林印安及万帖有王涯永存珍秘印大卷前有梁秀収阅古书印后有殷浩印殷浩以丹梁秀以赭是唐末赏鉴之家其间有太平公主胡书印王溥之印自五代相家宝藏侍中国壻丞相子也
　　又云太宗皇帝文徳化成情无他好留意翰墨润色太平淳化中尝借王氏所収书集入阁帖十卷内欷愔两行二十四日帖乃此卷中者仍于谢安帖尾御书亲跋三字以还王氏其帖在李玮家余同王涣之饮于李氏园池阅书画竟日末出此帖枣木大轴古青藻花锦作标破烂无存模晋帖上反安冠簮様古玉轴余寻制掷枣轴池中折玉轴王涣之加糊共装焉一坐大笑要余题跋乃题曰李氏法书第一亦天下法书第一也
　　又云薛书来云购得钱氏王帖余答以李公炤家二王以前帖宜倾囊购取寄诗云欧怪禇妍不自持犹能半蹈古人规公权丑怪恶札祖从兹古法荡无遗张颠与栁颇同罪鼓吹俗子起乱离懐素獦獠小解事仅趋平淡如盲医可怜智永研空臼去本一歩呈千嗤已矣此生为此困有口能谈手不随谁云心存乃笔到天工自是秘精微二王之前有高古有志欲购亡高赀殷勤分语薛绍彭散金购取重跋题薛和云草圣神纵手自持心潜模范识前规惜哉法书垂世久妙帖堂堂或见遗宝章大轴首尾具破古欺世完使离当时鉴目独子着有如痼病工难医至今所収上卷五流传未免识者嗤世间无论有晋魏几人解得真唐隋文皇鉴定号得士河南精识能穷微即今未必无禇獠宁馨动欲千金赀古囊织褾可复得白玉为躞黄金题盖为子弟索重价难购也
　　东坡手柬与米元章云某食则胀不食则羸甚昨夜通旦不交睫端坐饱蚊子耳不知今夕云何度示及古文幸甚谢帖未敢轻跋欲书数句了无意思正坐老谬耳眠食皆未佳无縁遂东当续拜简东坡云唐太宗购晋人书自二王而下仅千轴兰亭文以玉匣葬昭陵世无复见余皆在秘府至武后时为张易之兄弗所窃换遂流落人间多在王涯张延赏家涯败时为军人所刦夺取金玉轴而弃其书余尝于李都尉玮处见晋人数帖皆有小印涯字意其为王氏物也有谢尚谢鲲王衍等皆竒而夷甫独超然若羣鹤耸翅欲飞而未起也赵子昻云米南宫临谢太傅慰问帖卷后有不覻本写四字芾芾印跋云米老书振迅飞骞书家之豪也此帖中年真迹殊可玩赏
　　书画舫云谢安书品前人原列羲献之下米元章眼空百世不妄许可至以高古目之谓出二王之上宜倾囊购取及观八月五日帖一洗书家蹊径益知米公之言为可信也或云米跋系真迹谢书唐人所模未知然否
　　南朝宋
　　谢灵运
　　谢康乐古诗帖【五色笺】
　　东明九芝葢北烛五云车飘飖入倒景出没上烟霞春泉下玉雷青鸟向金华汉帝看桃核齐侯问棘花【集作枣】应逐上元酒【集作上元应送酒】同来访蔡家
　　北阙临丹水【丹集作】南宫生绛云【生集作坐】龙泥印玉简【集作防】大火链真文【大集作天】上元风雨散中天歌吹分虚驾千寻上空香万里闻【右二首见庾信集步虚词】
　　王子晋赞
　　淑质非不丽难以之百年储宫非不贵岂若上登天王子爱清旷区中实嚣諠既见浮丘公【既集作异】与尔共纷繙【集作缤翻】
　　岩下一老公【集作翁】四五少年赞
　　衡山采药人路迷粮亦絶忽过岩下坐正见相对説一老四五少僊隐不可别其书非世教其人既贤哲【既作必】伯英妙迹永絶之后隋唐能书者论草圣惟言永禅师张长史而已今观此卷始知元气在天壤间代不乏人但艺有专兼流传有显晦耳岂谢公以佳诗雅韵掩其书名耶况宣和宸翰内外签题玉玺于轴干皆金谱中论评又备极推庆仰神物感惠难胜值而有之此生之幸防也不媿恶拙僭书卷末时至正庚子防賔节日前翰林国史院检阅官荣僧肇熏香敬题
　　右题中已极详备如此余又尝见宋嘉祐年不全拓墨本亦以为临川内史谢康乐所书妙入神品今幸获覩真迹殆不虚语笔势纵逸使人真有凌云之想书于五色笺上其笺大不盈尺上有五代以前印玺为庸人擦去可惜装背错序细寻绎之方能成章第前二篇见近世所刊六朝人诗庾信集味其词气颇不类谢公为可疑深媿浅陋不能考订以破数百年之惑而使妙迹不遇知音悲夫墨林子项元汴
　　南朝梁
　　武帝
　　梁武帝异趣帖【冷金牋本】
　　爱业愈深一念修怨永堕异趣君示
　　右梁武帝异趣帖冷金纸上书全学王子敬家法自隋唐迄宋元流落民间未知名我朝万厯初藏韩存良太史家得董宰刻石戏鸿堂中而始显其后王肯堂王野改题为子敬真迹非也崇祯纪元元旦之又明日朝延世兄出以相示为之击节叹赏漫成口号云异趣两行十四字气压千秋百万籖王家此事差前列平复曹娥堪竝肩晋书一变兹其附庸张丑
　　陶景
　　陶隐居黄庭外景经【小楷书原文不録】
　　外录
　　云烟过眼録云张与可斯立号绣江所藏陶隐居小字黄庭外景经元谢起翁物
　　书画舫云震泽王氏世传陶隐居黄庭外景经楷法俊逸翩翩不羣原系张与可故物云与可号绣江前元名士生平宝秘萧子云进写古文启真迹及此
　　陶贞白画板帖【原文不录】
　　外录
　　研北杂志云郭右之家陶隐居画板帖凡四十三字全似瘗鹤铭卷首有李伯时写隐居真今在梁谿倪元镇所
