<!-- { "loadSidebar": true } -->
　　山头崒嵂侵霄汉片幅之间据其半河水盘旋寒玉贯云气蒙蒙中截断峯峦回合平若按山城嵯峨耸楼观下有森森林木灌隐约浮空露纎巘沙平野旷征途逺行人凌竞马欲汗天机满前呈烂熳浓墨如新色凌乱浑沌凿破太极判元气淋漓风雨散若非定以范寛断谁能展此竒手段玉堂老仙重称赞絶笔当为古之冠牙籖玉轴宜倒看纵得千金慎勿换老眼摩娑获珍玩不敢留题只惊叹吴郡郭麟孙
　　杨补之咏鞵词帖
　　端正纎柔如玉削窄韈宫鞵輭衬吴绫薄掌上细看才半搦巧偷强夺尝春酌　稳称身材轻绰约微歩盈盈未怕香尘觉试问更谁如様脚除非借与嫦娥着　右咏鞵调蝶恋花逃禅老人杨无咎
　　陈晋之行艺诗帖【见本集不録】
　　吴傅朋题节义夫人传诗帖
　　国歩阽危古所稀旷无仗节不胜讥得夫人辈戡多难拨乱兴衰亦庶几
　　丈夫効死以成仁何事临危反爱身有腼闺门全节义伤今思古泪沾巾　右二诗题节义荣夫人传绍兴十一年嵗在辛酉正月十一日钱唐吴说
　　外録
　　珊瑚网云余家向藏宋人墨迹共四十则仅録前九幅其余如王晋卿覆子中内翰送茶器珍核祖建为七姐禀丈母要糟藏翁孙姐姐书覆四哥宣赞姻事及范资政张孝祥吴傅朋诸劄未及録也又有宋人翰墨一卷后题先起居赠开府仪同三司司空一帖先叔文脩懿尚书仪同十八帖已上元祐庚午十二月知军州事勰因移髙阳安抚使辞坟遂命褫装付沈氏以防遗坠云亦迸逸録为念耳
　　宋贤十七劄子
　　宋公垂度支帖
　　绶顿首度支学士近奉宴言深慰劳吝忽承手札曲示勤私贶及吴中碑本及藤防茶一奁伤费颇多不敢辞拒但增腼佩之至谨因来价辄奉片幅为谢绶顿首四日
　　叶道卿近遣帖
　　清臣启近遣一干随府伉持书并録覧二书同诣铃下计已呈露数日前追胥自彼还辱手教嵗不我与忽焉隆夏言念出处光景载环夷险均之政如宿昔天休蹈道深笃报上忠纯乐职裕人无有内外顾为简书所缚不得车骑相过此可恨耳生拙守退伏盍族尸飡闲斋昼眠后池晚饮惟性所适颇无羁牵长杜栎之扶疎同海鸥之放逸故人不为念也清臣顿首五月十八日
　　章子平承示帖
　　承示谕张恢者向以明公昆玉世契之厚待之以礼不谓全不循理切恐仰玷盛德然亦欲小警大戒可以完其出处谅惟深宻公文如命颁下县镇矣衡竦息
　　林子中前日帖
　　希启前日辱屈临感刻感刻归圣兄弟竝入开寳睿遂当独牒奈何天清一室速治之开寳舎亦望令人谕主僧且那与小子虡并一二亲情同处也恐见令侄般出便据之也兼举子纷然不可不先虑之也阻于面奉先此布一二希顿首完夫府判朝奉学士兄十四日
　　蒋頴叔遂往法济帖
　　之竒启知遂往法济不胜依依长安酥二个葱雀鲊二罐水梨凤栖棃各十枚小药少许聊荐宾盘幸冀容纳以鞫大狱不果拜违怆怆之懐不能胜述乍逺乞保重不备弟之竒再拜九兄知府郎中
　　【阙】逵七月帖
　　逵启辱七月五日赐教承已西上今想对还当有休嘉也秋暑未熄伏惟动止佳福逵山间粗好儿女来归已余月老来如梦寐间耳未缘款晤千万为国加爱为国加爱不宣逵上頴叔知置大夫阁下八月六日
　　刘无言昨夕帖
　　焘再拜昨夕幸得侍坐早来廷中瞻望顔色不款奉告伏审晩刻尊候万裕改月自当至左右适自局玉家亲宾纷然逮今未定旦夕专得面拜使还不备焘再拜五伯父大夫伯母县君座前
　　【阙】煜久疎帖
　　煜启久疎脩问秀州道中贤子见过传雅诲极荷意爱之厚且承燕闲多适气宇泰然至慰至慰比欲诣邑圗一笑之乐属治行廹窘悰赖不释不克如愿但向风怏怏无已剧寒唯以时自全保固寿福瞻祷瞻祷煜再拜致政太保大初兄执侍二日
　　叶石林人至帖
　　梦得叩头人至辱教示审闻顿暄动止安健良深慰荷冗干极荷留念悚悚不知几时定可还日迟面款入此月来泪眦顿昏痛作字艰强勉附报草草余唯珍爱不次梦得叩头季贡贡元亲契
　　张天觉女夫帖
　　商英惶恐女夫王防之收录八月七日已解商水任荐极余溢遂可改京商英受赐与王氏均等防第二女夫杨开还蜀辄令请见恐或下问河东北间事盖杨生从商英者二年矣伏恐上知商英惶恐再拜
　　周美成前日帖
　　邦彦顿首启前日特辱降顾闲冷之中倍增感激负疴屛迹造谒不逮第深悚惕邦彦顿首启
　　青谷德止夷涂诗帖
　　夷涂勿抛控抛控马多失挹水勿极量极量器多溢安史起天寳转战竟奔北辞臣献颂诗要垂万世则一字堪白首大书仍深刻谁作语溪圗千里在只赤飞湍如有声旁汇浸层碧巉絶半岩间髣髴见马迹不觉加手磨真恐苔藓没国姓前后异天运古今一向来文武才坐筹或操笔种种皆可称俯仰重叹息愿君寳此圗置之丹粉壁昔人如可作想像壮胷臆
　　林彦振承诲帖
　　摅顿首启比不承诲下情渴仰知数辱顾访皆失迎对但深愧感教伏审晩来尊候万福岘刻已领蚤暮当卜祗诣遽中驰此拜覆不宣摅再拜右司彦和尊兄座前
　　韩良臣近间帖
　　世忠咨目顿首启运使直阁侍史近间言谊良勤懐向比辰春雨伏惟漕挽余闲台候曼福少恳近得旨以本司官兵二月下旬以后劵食钱未有准拟权于贵司兊拨应副已有公文奉闻今去支期不逺敢烦颐旨速为兊拨钱三十万贯告为严戒所属星夜起发得二月中旬内到军前以济急鬭候朝廷降到钱即便发还也千万干凂仄未间自爱不宣世忠咨目顿首启运使直阁侍史
　　吴傅朋门内帖
　　说拜问门内眷聚伏想长少均协多庆贤壻以未接识不及别状孥累辈乗二巨舰转江入淮甸颇迟迟今犹未至次第经由高沙儿辈若知良臣在彼必往请见大儿子近堂差泰州如皋监盐偶得见阙便来赴官朝夕先过此相聚数日而后之任仲子调真州推官尚有年阙叔子岳祠满已一年半未得赴部同二季随骨肉俱来贤嗣昆仲一一均福说再拜
　　吴居父伏自帖
　　琚伏自廿二日具禀报之后深虑旨挥未到势不容留遂将牌印牒以次官权管姑作急难给假起发方登舟间忽领珍染宠示省劄如解倒悬感佩特达之意无以云喻郎星夜前迈矣瞻望钧光在迩兹得以畧切自炳照琚皇恐拜覆观使开府相公尊兄钧席
　　叶正则观牡丹诗帖
　　前日入寺观牡丹不觉已谢惜其秾艶故以诗悼之敢冀见和适上
　　牡丹乘春芳风雨苦相妬朝来小庭中零落已无数魂销梓泽园肠断马嵬路尽日向防干踟蹰不能去右宋贤劄子十七帖皆一代名流鸿望魁垒英巨之笔往嵗客燕山尝从朱忠禧公绿防亭中阅此朱公好古家藏名迹甚富每爱惜此册以为刘公一札可当十部从事诸贤濯濯单言片翰竝有风致非近世雕虫之士所能比肩忠禧化去未久圗书散落此册为粥画人持至江南思重参军见之凄惋遂出重赀购之命余题册尾余与思重皆忠禧文酒之客覩此不胜人琴之感非徒以诸公手泽之故耳王穉登书
　　右宋贤十七札首名绶者宋宣献公也名上有朱文印曰宋绶公垂公以楷名于宋今札亦是正书遒劲有法清臣者叶学士道卿也苏之长洲人衡者章待制子也浦城人二公天圣嘉祐时人希者林子中也闽人之竒者蒋頴叔也草法老劲似王荆公逵者不知何人其札乃与頴叔者故次于此焘者刘无言也行草出入苏黄而风趣盎溢山谷云令天假以年江左又出一薄绍之矣殆非虚言梦得者叶石林也书法与停云所刻正同商英者张天觉也书与语皆不免俗透末后句者固如是耶邦彦者周美成也摅者林彦振也二公书俱类元长岂气类相似耶世忠者韩蕲王良臣也史
　　称目不知书晩忽有悟能作字工小词此札与运使借钱者时尚在军中或出佐史手正书有苏长公风致说者吴傅朋也李清照金石录后序云尚余五七簏盗穴壁取去为吴说运使贱价得之即此也琚者吴居父也行草逼肖米元章若不视其款未有不以为元章者适者水心居士叶正则也嘉王之立寳发于公以与赵丞相议不合即拂衣归水心诗早已精严晩尤高古今诗亦淡宕可喜书法蔡君谟而自具风骨中间名煜者为青谷德止者皆不知何人书亦可观此册旧为朱忠禧物后为谈岳山参军名志伊字思重者得之后又转入汪景辰家今年秋王越石舫中见之余极爱刘无言吴居父叶水心三札遂易得之略疏其人于后愧疎【阙】未能徧考以竢世之博雅者崇正甲戌年秋九月闲止居士曹函光书
　　宋人手简
　　逵奉状帖
　　逵启近已奉状计彻左右秋杪气劲伏惟体候清胜逵于此粗如前乃敢仰承大斾薄海陵而还今宜已安治府东南大计一出指麾使权益重不次之宠未可量也向寒惟希保重以慰卷卷不宣逵上頴叔制置大夫阁下九月廿五日
　　端友顷幸帖
　　端友皇恐再启顷幸使斾久寓辇下可以朝夕承教而文禁拘牵不遂所欲迨今歉然方圗叙列区区先捧诲示重复尤增感悚宏才伟德久处闻旷岂其所宜尚冀以道顺适重加葆辅前即龙光无任瞻祝端友皇恐再拜











　　书画彚考卷十二
<子部,艺术类,书画之属,式古堂书画汇考>
　　钦定四库全书
　　书画彚考卷十三
　　刑部左侍郎卞永誉撰
　　书十三
　　南宋
　　高宗
　　宋高宗宸翰四诗【行书白宋纸本后述史数则不录】
　　入门无平田石路穿细岭隂风生涧壑古木翳潭井湛卢谁复见秋水光耿耿铁花秀岩壁杀气禁蛙黾幽幽生公堂左右立顽矿当年或未信异类服精猛胡为百歳后仙鬼互驰骋窈然留清诗读者为悲哽东轩有佳致云水丽千顷熈熈览生物春意破凄冷我来属无事暖日相与永喜鹊翻初旦愁鸢蹲落景坐见渔樵还新月溪上影悟彼良自咍归田行可请
　　高居大士是龙象草堂丈人非熊罴不逢坏衲乞香饭唯见白头垂钓丝鸳鸯终日爱水镜菡萏晩风凋舞衣开径老禅来煑茗还防宻竹径中归
　　陈留春色撩诗思一日搜肠一百回鷰子初归风不定桃花欲动雨频来人间多待须微禄梦里相逄记此杯白竹扇前容醉舞烟村渺渺欠高台
　　种竹不必高摇緑当我楹向来三家墅无此笙箫声皇天有老眼为閟十日晴防我萧萧碧伟事隣翁惊同林偶落此相向意甚平何须俟迷日可笑世俗情明年万丈矫穿地雷鸣但恨种竹人南山合归耕他时梦中路留眼记所更苍云屯十里不见陈留城
　　思陵付岳武穆手勅【楷书纸本】
　　得卿九日奏已择定十一日起发往【阙】黄舒州界闻卿见苦寒嗽乃能勉为朕行国尔忘身谁如卿者览奏再三嘉叹无斁以素志殄【阙】常苦诸军难合今兀术与诸头领尽在庐州接连南侵张俊杨沂中刘锜等共力攻破其营退却百里之外韩世忠已至濠上出锐师要其归路刘光世悉其兵力委李显忠吴锡张琦等夺囘老小孳畜若得卿出舒州与韩世忠张俊等相应可望如卿素志惟贵神速恐彼已为遁计一失机会徒有后时之悔江西漕臣至江州与王良存应副钱粮已如所请委赵伯牛以伯牛旧尝守官湖外与一军相谙悉也春深寒暄不常卿宜慎疾以济国事付此亲札卿须体悉十九日二更付岳飞
　　外録
　　书画舫云宋高宗赐岳武穆手诏旧藏昆山黄应龙家后人题咏极多寻为妄人窃去不知流落何所矣
　　高宗书洛神赋【行草书绢本原文不録】
