<!-- { "loadSidebar": true } -->
　　第七幅【一宫居中朱碧焜耀显仁皇后掷棋子盘中侍妃凡七宫之左右树木掩映间以竹栅】靖康丙午京城陷【阙】尽取二圣及天眷在南郊【阙】谓守者云上领兵河北旦夕卽至俾守者闻其言绐寛二圣之心显仁尝以象棋黄罗裹将子书康王字晨起焚香祝曰若掷子在盘惟康王子入九宫者上必得天位掷下果如祝他子皆不入众皆称贺亟奏徽宗大悦且异之臣谨赞曰　宗庙大庆曷论舂陵三十二子干吉允升克应宻祝如叶大便再造王室万福是应
　　第八幅【左为金军人马带甲蜂涌而来凡五十三旗帜蔽空右一茅舍老妇当门二骑策马而去】磁人以王云欲挟上北去民乃杀云庙中上犹驻磁而【阙】骑大集至郡东问路傍老妇【阙】上在磁不妇绐曰前日上已过山东【阙】惊叹追已不及卽退舍臣谨赞曰　上驻滏源号召忠义【阙】如霸府追以精骑问媪期实媪乃左指军候不惊可识天意
　　第九幅【髙阁一座周以回栏阁西一台髙峙髙宗持弓将射从者人十马一宫檐隠见林表台外山水可望】
　　上经郓州舘于州治圃有榭曰飞仙台上宻意有所卜命箭连中牓上三字无偏无侧箭皆在字形中上悦臣谨赞曰　霸府初建英雄林林谋画襍进率罄忠忱上意有卜三箭叶心曷求筮赫然有临
　　第十幅【城郭髙峙郊原平衍髙宗飞马引弓射中白兔骑而从者逺近凡二十人】
　　上驻【阙】州晨起出郊骑军从行马行忽白兔跃起上弯弓一发中之将士莫不骇服然兔色之异命中之的二事皆契上瑞臣谨赞曰　维是狡兔色应金方因时特出意在腾骧圣人膺运抚定陆梁一矢殪之遂灭天狼
　　第十一幅【中横大河髙宗乗马旣渡河氷忽解人凡二十一马十七一没河中首露水上】上自磁州北回时穷冬沍寒李固渡过大河上令扈从马先过独殿其后惟髙公海一骑从行上才及岸冰作大声坼裂回视公海马已陷水中公海惟持马笼头得免臣谨赞曰　塞尘蒙天朔方已隔冰河千里与云同色御骥登岸冰解坼呼沱曷圣惟德光宅
　　第十二幅【髙宗行营帐殿梦见钦宗人凡二十旗帜舆马各具】
　　上受命为大元帅治兵选将应援京城忽梦钦宗如寻常在禁中脱袍以衣上上恐惧辞避之际遂寤臣谨赞曰　靖康之初上为爱弟连将使指【阙】畏英睿解袍见梦授受莫避天命有德中兴万世萧照为李晞古之嫡冡更觉古雅此卷穷工极妍眞有李昭道风节题字为曹勲则行书足为米敷文优孟兹所书小楷乃全学髙宗临永兴足称二絶董其昌观幷题
　　崇祯二年嵗在己巳春仲三日再观于陈生甫之听跃时余不到西湖九年矣同观者陈则梁孙仲鲁冯云将雷宸甫杨彦冲王见可王玉烟其昌书主人陈阶尺收藏
　　不披此图不见我軰生长太平之乐然梦寐之事忧喜交集有一段关切则又偷安者之所不知也观之怃然若夫笔墨之妙董先軰已不啻言之详矣崇祯甲戌清明后一日邹之麟识
　　外録
　　书畵舫云项氏藏萧照中兴祯应图前后共六段笔法原出李唐而沈着过之品在晋文春秋上余见仇英临本亦足名世也按匏庵家藏集中跋尾苐云宋畵祯应图凡十二段段各有赞而不言萧照制至孙鸣岐法书名畵録直云宋高宗祯应图曹勲赞李嵩畵与休承严氏书畵记所载异也又云萧照畵本酷似其师李晞古以墨气厚重者为照家法然人物山水舟车屋宇种种皆精妙
　　江　参
　　江贯道百牛图卷
　　【款书】江贯道戱作
　　海野道人家藏墨牛图因请示仆形势百状奔鸣起卧逼眞自是三昩手之所作而畵工毛颖不可得而及也云月荘叟书
　　我本山阳田舎叟家有淮田数千畆江南倦客老不归此田都爲势家有犹记少年学牧时去时日出归日西我生衣食仰此軰爱之过于百里奚祗今辛苦耕砚席无处卖文长絶食卷中解后黑牡丹相逢喜是曾相识负郭无须二顷田一双栗角能几钱数口之家便可饱要如此图知何年平生富贵非所愿城府近来尤可厌何时倒乗牛背眠东风胜如仰看宣明靣北村八十二歳病叟汤炳龙东阡西陌烟雨青乌犍百尾卧且行引脰饲草仰鼻鸣嗟尔多牛便多事一蓑一笠足归耕晋张翥桃林日夕霁烟浮百个乌犍得自由鞭索已无人已去不知谁放复谁收无所住释善庆漫题百牛图不见典故岂黑牡丹之遗习或江贯道祖百爵百鹿爲之耶后有绍兴二字必经裕陵乙览中兴创残之余生意未复九重防居不以声色自娱乃以原隰耕稼物情态度细入睿思不防田野真中兴英主也延祐改元七月初三山南遗老元熙题
　　几年散放桃林后余四百蹄犹可骑揽镜挂书多事在能骑唯有一凝之白珽
　　逺贾连车晓色昏传声叱叱度溪浑一麾六百闲蹄角可是江南烟雨村伯生题
　　中山人有以百牛图相示予谓宣王考牧于阿于池九十其犉已诧其多况湿湿之耳满二百耶田舍翁每以多牛为富安得一黄犊归耕南山下予所爱一牛耳掩卷一粲山村老农【按山村老农为仇仁近自号】
　　湿湿羣行四百蹄耕犂初罢乐相随春风緑遍川原草回首牧人知是谁邓文原
　　江君畵百牛变态讵能测嵩笔工是师献墨误非式金笼驱可怪桃林放堪则幻乃有生意妙岂在顔色羣犹奚贩售伙或顿滋殖毛攒猬角聚鹿便金计伐蜀尾火阵全墨九十犉无骍八百里多犆湿湿树能化昻昻气难食罢耕释犂挥出囤纵发纆喘月夕乱归眠云午才息止撩鼻担衡御触角横楅夺行歩参差捄鬭进扶服吐舌相罔功枵腹牧废职犊童未驳黄防老渐翻黑腯堪宗庙享瘠俾田翁食坎坑任腾骧坡陀恣超陟后先小随大行次斜复直迅逺千里蹄任重九夫力抵厓疑砺砆傍树犹繋杙逢溪浴清漪遇草啖香艻只鸣或求偶并立似相翼首垂气欲丧尾掉行不亟转如逐磨旋奔若加鞭逼防咂耳掴项疥痒角楷肋驷或学安徐虎反畏刚愎鬭野爲争雄同阑岂相得懒散童莫拘怒奋畴能抑夜饥饭思刍暑渴饮寻湜过岭惊跳梁倒地讶僵踣春隂雨乍歇东事日已卽非尔劳畎畆何以敛稼穑邦兴借后土天产助神稷斯图殊有灵后世讵无识祐陵锡玺书翰苑进文饰愿师勿容易子孙共珍匿吴僧道衍
　　江霅川江山不尽图卷
　　外録
　　书畵舫云董宰买龚氏江贯道江山不尽图全法董巨是绢素本其卷约有三丈后具周宻林希逸跋极爲陈仲醇所叹赏也贯道生长霅川深得湖天之趣平逺旷荡尽归方寸故作畵景造笔下得意外意非他人之比同时有李潼川者工畵山水笔意髣髴贯道殆是同一师承者耶
　　畵继云江参字贯道江南人长于山水形貌清癯嗜茶香以为生初以叶少蕴左丞荐于宇文湖州季矜其能有飞泉怪石五幅图一本笔学董源而豪放过之季欲多取其畵而贯道忽被召去止得此图居以为慊后刘季髙侍郎又寄江居图一卷作无尽景始少慰当贯道被召时尚书张如营知临安贯道到临安日即有旨舘于府治明当引见是夕殂信有命也
　　江贯道江山晚兴图
　　外録
　　书画舫云贯道江山晚兴图在刘氏大元秘府藏本甚佳
　　吴寛跋江贯道江山长卷云予方病齿卧陈太仆明之使小僮持畵卷入廹观之就枕展尺许即知为宋人笔不觉蹶然起称赏至图穷未已葢宋江贯道所作曾入元御府柯博士敬仲所鉴定者也贯道之笔少见况其后有叶石林陈籣斋林希逸诸公题识益可贵重明之好古愽雅此卷得所归矣
　　畵系云巨然师董源短笔麻皴江参师巨然泥里拔钉皴
　　江贯道山隂防真图【大挂幅双幅绢本淡色林中二老倚杖话言峯峦蓊欝飬云閟景行旅出栈道侧絶涧飞泉潺潺有声】
　　【款书】霅川江参作
　　山隂防真【书图左角上】
　　江霅川长江图卷【水墨绢本髙五寸长五尺余右有鍳定印左有其永寳藏印】宗瀛尝徧阅道复同子儋记【书二行在隔水绫上有淳字印寳经堂印】
　　前峰落照明后岭层岚积叶尽露山村潮来没江石遥遥射鴈子惨惨听猨客何处下归帆西陵渡头夕青丘生
　　溪南山曲折舍北水西东樵响千峰雨渔歌五两风烟生寒谷暝潮落晚江空为客经行处悠然此畵中吴郡张适
　　林雨鸣书屋溪流涨墨池终南山远近渭北树参差晴练春云落天绅晓瀑垂只愁当变化雷电取无遗梁溪吕迂
　　风定江声稍息霜清山色逾妍浦桥渔舟夜火沙市人家晚烟徐贲
　　嘉林蔚繁翠翳彼潺湲隈春雨草木长晓晴云雾开髙人采药去野客棹船回抽毫写幽思行吟緑迳苔拙逸子周南老
　　石出夜潮落山明寒雾消江空千里棹村迥一归樵树色连沙屿人家傍野桥还同旧栖地风景日萧萧陶琛
　　岷峨雪消春水急潇湘雨余云树湿迢迢翠屿孤鹤回湛湛珠宫老蛟泣征帆数防风涛中出没不计天西东乡闗杳渺在何处矫首遥送双飞鸿潘伯济
　　风烟万里接清秋展卷令人忆旧游白水西来通别溆青山东去歴诸州鴈离沙塞寒将近龙过云林湿未收徙倚危栏看不尽斜阳冉冉落归舟相人韩宜可
　　每爱江山趣停杯看畵频千峰青不断万里碧无垠云树参差晚鸥波浩荡春扁舟何处客飘泊正愁人金陵杜环
　　大江西南来羣山亦随绕迢遥过荆门浩连蓬岛龙归暮雨深鹤下秋云杳孤怀正无际天空一帆小钱塘宋善
　　峩峩众山髙渺长江白云水何微茫连天秋一色鸟飞欲絶顶浪冲将崩石樵歌林下风渔唱渡头夕我非名利人谁是扁舟客俄然睠此图长慨曾此役姑苏沈琦
　　霜后洞庭浅崖枯不见苔朔鸿南岳去千岭一猿哀楚俗依稀在吴帆浩荡回平生此离抱偏向畵中开稽岳王彞
　　弋罢棹歌回斜阳映衰栁何处最秋多湘南断矶口　飞鴈带秋来汀芦风夕响曽恐钓违时扁舟送潮往黄本
　　断云崩石几山过千里诗情送棹歌牛渚矶头晚风起江声不似树中多张委
　　依微沙际路飘飖江上舟名山少文畵壮嵗子长游挥杯自酣适清咏以消忧且尽兹晨乐明朝非所谋倪瓒
　　霜落半林黄鹤鸣众山静僧寺夕阳邉残钟送孤艇怅望未归人空江淡云影吴郡金问
　　大江来自岷山逺万里东流几深浅洪涛巨浪日舂撞一西随万山转万山峩峩翠黛浮大孤小孤当中流髙城逺出武昌树衰草微连鹦鹉洲茅屋人家住深岛鸡犬不闻人迹少几行归鴈日边来一幅征帆天际小湘南雨歇秋风生落木黯惨哀猿声荆门月出夜潮长九嶷山碧秋云横我生自是优游者足迹何曾半天下长江万里欲神游却喜今朝见图畵畵图再展未能休似有模糊寒具油只恐通仙忽飞去惊絶当年痴虎头吴门钱绅
　　江山望难极树色楚烟微万里来鸿断孤舟去客稀暮云情渺渺春草思依依我亦飘零者看图却念归太原王廷桂
