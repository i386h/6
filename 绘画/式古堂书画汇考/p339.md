<!-- { "loadSidebar": true } -->
　　余赋性庸下凡人间世所尚走马鬭鸡投壶蹋踘五木六博吹箫度曲等伎一切不求甚解窃喜登眺佳山水孤步遐逝以自娯时或焚香危坐则校勘典籍颇极深沈之思而尤癖于书畵闻有名迹旧物百计请观而后已久之见闻日广知识日开始知我明以书畵名家者称沈【周】祝【允明】以诗文名家者称徐【祯卿】王【世贞】第恨生也晩弗获亲炙沈祝徐三公之耿光仅仅一识王弇州耳于是搜逺览由博反约文采则服膺子长声诗则沈酣子美书法则梦寐逸少并是集大成手所当毕世揣摩昼日三接者也独于畵品醉心山水一门若仙佛若神若花卉若翎毛若虎豹牛马若鳞介昆虫葢絶不喜之妄谓古人中断以王维为开山第一祖别派则道鸿一郑防张璪大小李【思训昭道】一变而为荆【浩】关【仝】董【源】巨【僧巨然】米氏父子【芾友仁】再变而为范【寛】张【择端】燕【肃】赵【伯驹】王【诜】刘【松年】马逺夏【珪】三李【成公麟唐】二郭【忠恕熙】三变而为鸥波【赵孟頫】房山【高克恭】大痴【黄公望】黄鹤【王防】梅道人【呉镇】清閟阁主【倪瓒】此三十二人者虽翩翩各自成家求其兼综条贯巨细靡遗则未有若啓南翁之集大成也者翁虽富丘壑妙防染乎然以名重三呉声遍九野当年雅士骚人请乞殆无虚日翁一一应之而不及尽所长坐间笔落如飞纸散如雨其为残山剩水粗株大叶者以千万计行求刻意苦心穷神臻化之作百无一二也乃评者之言曰啓南畵品近元其老笔逸趣可使董巨聫镳黄王并辔至于妍媚精致恐非所长呜呼噫嘻是未覩翁之大全者也岂为通人之论耶翁于歴代畵学无不匠心师古淋漓酣畅故其寄之缣素者遇合作处顿令往哲无色而谓不能追踪唐宋吾不信矣相传翁当盛年曾为蔡时中写仙山楼阁而名益着即此卷是也时中名防呉邑西洞庭人以贡入太学积功授温州别驾仕终南宁刺史为人爽剀有政事才一时所交多名士如用嘉杜公维清祝公元玉徐公廷美刘公贞伯李公原博呉公济之王公皆其倡和之友则其人可知矣按洞庭山水甲呉中为十洞天之一而时中者选地卜居建楼缥缈峰下收五湖之文章纳七十二峰之烟景又呉中山水间一胜游也卷中所图葢防其全云先是啓南翁客游洞庭时中实为地主把臂入林觞咏互作兴来即和墨吮毫解衣防礴臝以奏伎比归而润色为此卷凡歴岁始告成茧丝牛毛令人目纵未至早暮异观寒暑异色雨晴异景逺近异态乃能山谷也而具出没之竒草树也而饶芊绵之致人物也而得生动之情烟云也而极吞吐之趣有非众史所能摹拟者等而上之则辋川【王维畵】逊古草堂【卢鸿一畵】逊旷山庄【荆浩畵】逊逸仙居【郭忠恕畵】逊巧小寒林【李成畵】逊迥海岳庵【米芾畵】逊韵鸥波亭【赵孟頫畵】逊雅即翁西园十景春山欲雨图赠呉文定公行长卷号为生平极笔者一一出其下自当与摩诘江山雪霁声价争先下视正道清明上河图子久浮峦暖翠真迹且退避三舎矣胡能与之角胜负耶蔡本山家无能罗致随珠和璧周鼎商使之杂陈于前以增其光彩赖有庄骚迁甫禊序等制作伴差堪鴈行耳图中备写包山震泽胜概而独于时中之楼居结构极宻布置详悉自非啓南翁用意精到不至此故时中因以天绘名其楼语具别记况也题署则嗣叶在前诗篇则希哲在后一时艺林絶伎畧备卷中诚可宝已又闻啓南登缥缈峰入林屋洞游销夏湾寻范蠡宅各有诗纪之亦自为卷藏蔡氏异日当剪拆附后余因庸下思附青云乃得从事不律镌史记注杜诗题仙山楼阁卷虽南面百城之乐无以过此较之人间世所尚走马鬭鸡投壶蹋踘五木六博吹箫度曲等伎不啻霄壤矣真赏之士其以余言为然否万厯丙午人日呉郡张丑谨跋
　　仙山楼阁图铭
　　凿混沌辟鸿蒙布五采歴三冬新图出古法丛山万叠树千重笔有尽意无穷作者谁啓南翁张丑
　　外録
　　书畵舫云石田少时畵本不过盈尺小景至四十外始拓为巨幅粗株大叶草草而成檇李项氏藏翁荷香亭卷树石屋宇最为精细秀润乃是蚤岁之笔然逺不及蔡氏仙山楼阁卷也葢仙山乃翁盛年所作据自跋云此卷留心二年始就绪其间千山万树寸屋分人各有生态比荷香亭卷尤觉细润而笔力又极苍古足称集大成手求之唐宋名卷目中罕俦真可雄视一世
　　啓南春山欲雨图
　　外録
　　书畵舫云元美公藏石田春山欲雨图今归董宰
　　沈石田西园八咏图并赋卷
　　西园八咏赋为大司马王公作系以小图长洲沈周粤惟苑囿园池之属闗中者鄙夫无一隅之及一目之覩矧闻之髣髴于今稽之挂漏于古聊准长安之西笑托公子之梦语嗟夫上林芜矣甘泉莽矣御宿稌矣乐游黍矣西郊之跧矣宜春之麋麌矣梨园燬而砾矣凝碧夷而土矣类皆前王游畋歌舞之区鄙夫蔑有所取也所可取者郭令公之仁里邵故侯之青门李将军之北郭王右辖之辋川俾人追惟于往致俨水木之如存又不无地逺人非于懐慨然者然而何地无胜何代无贤何贤无述何胜无传时则有若耀之为郡实古雍地平原膴膴而裔衍诸陵矗矗而足峙荆辉而玉韫中灵而雰萃嶻嶭突秀而近拱漆沮流润而暗汇壮哉三原之佳甸洵矣三辅之遗治屏八垠旷荡之风郁大块坱圠之气负隂面阳审形遵势宜贤者之胥宇喜胜者之攸丽百堵圪圪千弓迤迤乃从相卜乃从窆厝乃从构架乃从树艺孝以为基忠以定位扩中类仁制外侔义方之象行圆之比智厚以积徳髙以抗志于是大司马公拓为西园以藏以修存诚而乐道观物而玩化非文饶之锢愚非季伦之豢尤徒悦耳目而恣般游者也有碑勒铭在墓中唐史氏大书灿烂厥章于考世徳于发幽光灵蔡赑屭而荐力文霓昭晰而呈祥其侧有堂两厢翼成櫋兰擗蕙茨芸塓蘅浩浩瀼瀼储呈满盈纷者百氏秩者羣经标牙刻玉籖轴晶荧其前有池湜湜且泚不泶不溢不沦不漇擅雪涤之专功洁垢砚之遗滓日新是资旧染是去方沐之盘譬饮之洗有松于轩徕服其隅离立矫矫直不假扶结瑶为根耸玉为株冒雪而腯被霜而腴负大且固葆贞不渝歴载而寿无度效材而需不訾有柳苞矣栵门之侧匪朝伊夕先公之迹骳骩櫹槮总翠輑碧秋樵陨霜而凄怆春叶沾雨而怵惕则敛乎唐容加敬乎宿殖有花弥囿鼠姑是树黄白杂糅红紫错互丽乎风烟渥乎雨露殿众而尊开多而富有云出陇轮轮囷囷弥虚匊空焕奕灵雯或卷或舒乍合乍分莫茹其机曷察其神有记歴歴豸史攸述润学海抉深理窟衍言路之余绪假谏坡之暇笔牢笼则羣彚靡遗囊括则众美胥毕华则草木芬敷变则云物歘防是虽纚纚娓娓绚绚赫赫粗有得乎物之情状然侈言莫验所谓玉巵无当未足于公比徳而喻量也公之老成硕望歴二朝跻六卿旁探赜于圣典驯致庸于明廷所以考政治通幽明谨法戒导性情以之正行以之和心非特边籍之诧笥虞书之美行于以见体用兼着表里相形则公之服行于书者当次验而第徴也如公之镇南诏其介确确其隅嵯嵯言为令而不刋恵经久而弗磨巨宄堕纪援手正之无偏无颇勍侵肆侮畏压奔北民命是阿民颂公之碑武勲轨绩将槩铜柱于伏波公之破刘贼也同事不前若狼斯跋公挺而毅誓进莫斡树之风声涛骇云桚虎攫而龙拏枯摧而朽拉则河襄之民颂公之松袭冯异大树之烈公之理南都也其在黙运畴眤畴测其在自展曷凭曷借祁然而威行沛然而徳化润广则何物不沾庇大则无物不借民仰如云所谓用作霖雨而泽下者也曰州曰藩公所莅止化覃泽加则民之衰孱寡弱犹培而芜犹溉而芽转富而易庻若出乎咄嗟民之佩荷激切将以棫朴榛楛比公所树之柳甘棠緑竹比公所艺之花公尚以他凡庻执事爰有汚墨沙之汰之荡之激之公尚以记末学肤受琐才小能举録而错采兼收而并登揆方员而施用期就而劝成方我勾呉之墟洚流汤汤为割屡年民苦饥垫天子简公来旬来宣民乃欢呼拜逆鄙夫亦获瞻承光霁识公宏正而亮镇简约而瀞渊以之柱石则明堂底定以之调元则庻征罔愆其时也于公之园奚止二四之可赋来百祥之軿軿草灵芝茁木仁理连华平奕奕醴泉涓涓或蒸之孝义或应之忠荩其气在人酬酢于天尚为公赋之以属于篇也
　　藏书屋
　　屋中万卷非空积宰相由来用读书架上有籖冝插象帙中无迹许伤鱼拥来芸几风飔静晒向松窓日影虚闭户十年功业就要知吾亦爱吾庐
　　太史铭
　　发潜太史文偏好百尺穹碑倚玉峰韩愈高书孟贞曜蔡邕无愧郭林宗肯教字刻漫苍藓惯见虹光贯碧松终日过车谁不式恩荣令徳两无穷
　　苍松轩
　　轩前数个长松树落落真成梁栋资直气欲随天地老贞心惟许雪霜知八窓秋籁蛟腾处满壁凉云鹤下时闻道茯苓能益寿千年采食以为期
　　陇头云
　　陇上英英白玉姿忽然变化本无期起来天上龙初防润到人间物共知草木淋漓元气湿川原浩荡大隂垂白头司马功相似拄笏闲防有所思
　　门外柳
　　王氏门墙万绿浓先公种柳与槐同因人旧泽此树重拔地新枝元气通风静垂条拂车葢日长飞絮扑帘栊十围正是参天物况在青春雨露中
　　牡丹圃
　　天香国色一丛丛分自王家世不同初见微黄映深紫更怜淡白闲嫣红重台半湿胭脂露宻叶轻摇翡翠风飞葢西园日如市平章宅里久应空
　　洗砚池
　　石池初凿水沄沄浴徳惟容即墨君鸲鹆有睛明碧縠鯈鱼成队唼云润从祖物怜余泽湿就铭书验古文更喜主人心共净临流闲自搨鹅羣
　　绣衣记
　　西园即是辋川庄记胜应湏相府郎一闲情收物色百年故事托文章松筠尚带风霜气花柳还沾翰墨香外省公余再披读旧游歴歴免思乡
　　啓南春草堂图并题袖卷
　　西郭乱云千万山双亲好住此山顔有身独舘庭闱外方寸不迷天地间春草唤愁人有感夕阳刺眼鸟知还老夫珍重今题赞更喜高篇与孝闗沈周
　　春草堂开对逺山怡怡兄弟共承顔伯高书展龙蛇动灵运诗成梦寐间出岫白云欣【阙】望投林乌鸟倦知还陶然莱防为欢日肯羡人寰有抱闗安里张祯
　　城东湖水城西山何縁两地违亲顔心懐山水遥连处梦绕埙箎交奏间乔木莺儿欣有托旧巢燕子敢忘还百年冰玉情犹在早晩辛勤同抱闗长洲浦应祥
　　阿翁僻爱住青山水绕云重阻面顔有我若违千里外无思不在数峰间梦回尘市频瞻望心积烟霞黙往还爽气逼人自朝暮小窓徙倚底湏闗文林奉和
　　外録
　　书畵舫云白石翁畵迹以水墨写山为艺林絶品浅绛色者次之其大刷色者尤妙而人间较少吾家秘藏春草堂袖卷绢长约有二丈青绿竒古逸趣悠然且畵法全出董北苑而稍杂以赵承防遗意真尤物也追思曩日虞山严道普氏曾以石翁水墨呉江图修卷告易不腆重是先世故物靳惜不与几被豪夺行将传示子孙世世无令失坠以为张氏青氊窃恐陵谷变迁终为有力负之而趋不至成亡是公乎
　　啓南洞庭秋霁图
　　外录
　　书畵舫云震泽王氏宝藏沈啓南洞庭秋霁大横披相传为济之学士作其畵高丈许阔倍之笔意全出董北苑位置古雅防染皆有深趣生平所见巨幅此其称最矣
　　沈白石秋山楼阁图卷
　　题张约之宪副不负碧山楼
