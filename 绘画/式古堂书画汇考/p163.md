<!-- { "loadSidebar": true } -->
　　书畵彚考卷二十五
　　刑部左侍郎卞永誉撰
　　书二十五
　　明
　　朱存理
　　朱性父贺肤庵诗帖【楷书纸本】
　　奉贺肤庵先生致仕
　　肤翁家近匏翁家二老风流世并夸归已一人今白门无五栁自黄花山林日月爲诗社霄汉星辰逺钓槎莫谓草终寂寞还来旧雨有侯巴侍生朱存理拜藁徐祯卿
　　徐昌谷与惟修札【行楷书纸夲内项氏诸印不録】
　　自徐州别后消息两絶始从楚囘乃闻执事领安吉【下有陆字防去】相去二百里许不能爲故人具扁舟俗况可知也友人朱存理老诗人也室贫如磬二丧不举兹来湖欲求一谒径申小柬以罄区区冬尽趋朝当迎谒道左余不缕缕年生徐祯卿顿首惟修太守先生下吏四月廿二日柬
　　徐昌谷与仁渠札【行草书纸夲内项氏诸印不録】
　　释第六册自廿二卷至廿七卷者不知在君处或在性甫可作柬往取之付叔英抄完极荷令嗣小恙无虞否祯卿顿首仁渠老兄
　　孙　燧
　　孙忠烈律诗四首
　　坐对湖山酒一觞醒时歌舞醉时狂丹砂不是千年药白日难消两髩霜身后碑铭空自好眼前傀儡爲谁忙要知闲处且爲乐光景无多却散塲
　　醉眼昏迷懒得开自斟自酌且舒懐百千万事了不得六七十年容易来得一日时过一日遇三杯满饮三杯世间多少英雄汉南北山头土一堆
　　懒与时人论富强富强原不是良方石崇金谷今安在韩信雕弓昔已藏产置百年终换主气横千里总沦亡不如守分存天理锡福儿孙更久长
　　病中守病要心寛调理隄防有几般强食损脾饥损骨多言伤肺怒伤肝常留肾水消残火把鐡衾防嵗寒有眼如盲耳如聩一些尘事莫相干
　　李廷相
　　李梦弼与鹤松札【行书纸本】
　　寓南都年生李廷相顿首鹤松张年兄大人先生台次不肖南行满拟与年兄一防不意不果至今耿耿人来承惠翰教足仞不遗雅爱中间示老父思念不肖一节不肖读之不觉涕泪交下也盖老父母止有不肖一子不肖又别无一子弟可以侍养南北暌违何日是了以此归志甚决曾有疏乞身又不允许将奈之何耶恃年兄三十年之爱辄敢布之亮必有以教我也人回草草奉复兼伸鄙悃匆冗不能尽所欲言伏惟照亮不具二月十二日寓南都廷相拜啓　使南稿一帙奉览左素
　　周伦
　　周贞庵同年燕集诗帖【行楷书纸本】
　　丙辰己未同年燕集一首録上冡宰白川宗丈老先生请教
　　卅年前共曲江春六百名来止六人一防又将淮海别相看真有弟兄亲风云际合天邉客鬓髪萧疎梦里身累疏乞休休未得不知何以报枫宸侍生周伦顿首藁上
　　唐　寅
　　唐伯虎诗迹
　　人生七十古来有处世谁能得长久光隂真是过隙驹緑髩看看成白首积金到斗俱是闲几人买断门关白日升天无此理自古有生还有死眼前富贵一枰棋身后功名半张纸古称彭祖夀最多八百年后还如何请君听我歌且舞穷通夀夭皆由他
　　都凭乖黠讨便宜我讨便宜只是痴把日繋绳终不住待天倚杵是何时随縁冷暖开懐盏不计输赢伴手碁七尺形骸一棺土任他评我是和非　漫兴
　　措身物外谢时名著眼闲中看世情人算不如天算巧机心争似道心平思量昨日疑前世睡起今朝是再生说与明人应晓得与愚人说也分明　六如居士席地松隂乐有余瓦盆盛酒炙枯鱼心中洗尽闲名利一派泉声应读书
　　一雨江南水接天春山凝翠树浮烟饱看山水归来晩隔岸应须买渡船
　　平日春醪贱可賖春来酒价忽然加山村野店如城市都爲游人赏杏花　晋昌唐寅
　　曲港疎篱野寺邉蓝桥重叙旧因缘一宵折尽平生福醉抱仙花月下眠　丁丑十一月望夕夜宿广福寺前作苏台唐寅
　　唐六如书叹世词八阕【前四首巳刻后四首未刻书于一卷因俱録入】
　　春去春来白头空自捱花落花开红顔容易改世事等浮埃光隂如过隙休慕云台功名安在哉休想蓬莱神仙真浪猜　清闲两事钱难买枉把身拘碍人生过百年便是超三界别无闲计策
　　极品随朝谁似倪宫保万贯纒腰谁似姚三老富贵不坚牢逹人须自晓兰蕙蒿算来都是草鸾鳯鸱枭算来都是鸟　北邙路儿人怎逃及早寻懽乐痛饮一万觞大唱三千套无常到来犹恨少
　　礼拜弥陀也难凭信他惧怕阎罗也难回避他枉自苦奔波回头才自可口是悬河也须牢闭呵手是挥戈也须牢袖呵　越不聪明越快活省了些闲灾祸家私那用多官爵何须大我笑别人人笑我
　　暮鼔晨钟听得咱耳聋春燕秋鸿盼得咱眼蒙犹记做顽童俄然成老翁休逞姿容难逃青镜中休使英雄都堆黄土中　算来不如闲打哄枉自把机关弄跳出面糊盆打破酸虀瓮谁是惺惺谁懵懂
　　有酒无花端的爲省酒有妓不佳也难当做有选妓要班头方才是对手不论酸甜酒须倾一百斗烂醉酕醄通宵不肯走　老头儿非是要出丑世事多叅透一朝那话儿来要耍不能勾想人生有几个到九十九荏苒春光不觉归去早老朽容顔怎能又还少明月尚可邀昨宵难再找緑蚁红裙一刻不可少万事由天何劳空自炒　甜的苦的一般様老甜的多欢乐赴了些有名席睡了些风流觉把一个张揭老儿干罢了一主一賔一个知心表一味一壶一轮明月皎或把话儿嘲或将琵琶扫只唱新词旧曲多丢了只论今番往事多勾倒　今年觉比去年老要着光隂到今日说你忙明日说无钞问先生那一日才是个好
　　竞短争长世事何时已富贵贫穷由天不由已七十古来稀而今岂止你风雨忧愁又常多似喜屈指寻思前途能有几　是防的从今日受用起莫爲千年虑对景且开懐有酒须招妓既爲人须索要爲到底　右调对玉环清江引吴郡唐寅书
　　乐处酣歌时光容易过苦处奔波早晩偏难渡世界号娑婆苦乐平分破佩玉鸣珂生辰不似他戴笠披蓑安闲不羡他　别人骑马我骑驴更有徒行个日月疾如梭天地旋如磨也非过意相摧挫羙竹幽花便是清凉界淡饭粗茶且共萧闲话白日苦喧哗有约来良夜网得鱼虾壶倾问酒家笔走龙蛇诗成付防家　世间祸福乱如麻我也难禁架休言鹊与鸦任作牛和马只教方寸长潇洒覆辙翻舟那个曾回首大剑长矛那个曾丢手无数世间愁凭着人承受拜将封侯是英雄钓钩按簿持筹是愚夫枷杻　休题能向死前休更算千年后歩歩使机关也要天公凑行年五十曾防透皂防丝縧一第犹难料紫绶绯袍一品犹嫌小量尽海波涛人心难忖着翠养翎毛爲谁头上好豕养脂膏爲谁肠内饱　千寻鸟道上云霄何必都经到平地好逍遥高处多颠倒世人只是回头少畵栋雕梁推収纸半张緑髩红妆消除泪几行此事本寻常谩说多魔障百草芬芳须防秋降霜万木萎黄须逄春再阳　假如傀儡一登塲多少悲欢样旁人费忖量兀自生惆怅不知刋定传竒上百瓮黄虀须了今生事一缕红丝须是前生繋人事有推移总是天安置智似灵何常脱死期巧似蜘蛛何常不忍饥　命通若在四更时夜半犹憔悴千年荐福碑九日滕王记劝君且等时辰至铁锁铜关财寳终须散玉液金丹迟速难违限但放此心寛万事从天断不坐蒲团西方掉臂还不戴莲冠南华合眼看　人间苦海黒漫漫送尽聪明汉饥来粥与饘睡要牀和簟此外不湏多缱绻麋鹿山邉终日防弓箭鹦鹉檐前终嵗愁猫犬身在畏途间顷刻忧机变恩爱纒绵多因仇恨縁涕泪流涟多因欢喜縁　白驹过隙难留转何苦又加鞭灵台一寸间簇起冰和炭任教世事如电闪愁多病多早已髩毛皤恩多宠多转入是非窝洗耳听渔歌一一多嘲我漫天网罗方被浮名悮三载沈疴儿被阿爷悮　只今九表向天呼誓不上长安路黄昏梦已徂破衲还堪补聊就人间小结果一粒芝蔴救饥也是他一片黄解渴也是他其余万事赊到了成虚话才说西家杀牛与宰马又说东家钻共打瓦　他们圗甚王和霸一任的闲搭挂待乗博望槎看过天河界那时碌碌才干罢南陌东畴是儿孙马牛赵舞秦讴是欢喜寃讐万事总悠悠劳生何所求一簇眉头算前又算后三寸舌头説强又説丑　饶君一日可千秋空落得多僝僽青山梦里游牝空中守羲皇一梦君知否你防使乖别人也不呆你要钱财前生须来我命非我排自有天公在时该运该人来还你债时衰运衰你被他人卖　常言作法可消灾怕没福难担戴有酒且开懐见怪何须怪一任桑田变沧海右仿唐六如对玉环带清江引王锡爵
　　外録
　　瑚网云弇州评子畏书软熟亦不恶此纸更棱峭可异乃子畏自称江南第一风流才子又曰普救寺婚姻案主者而太原相业伟如生平不二色何叹世词相唱和至此儿渊云唐解元狂者也王文肃獧者也狂獧迹异而心同宜其相契合乎然子畏作风态以逺宸濠未尝不介然自守耳至词调率意纵横有如巵言伯虎其乞儿唱莲花落少时亦复玉楼金埓故复不恶
　　唐六如雨花台诗帖【行楷书纸本】
　　雨花台感昔
　　雨花烟月此时逄台殿虚无古寺中莫问六朝何事业万家砧杵弄秋风友弟唐寅艸上石壁先生吟坛斧政唐子畏醉璚香词帖【行楷书纸本】
　　香闺长日不胜情把春心分付银筝巧弄十三弦间关花底流莺写幽怨緑惨红惊还记得天寳年中旧曲调促音清且移宫换征试奏新声　能弹更羡人如玉玉生香笑语盈盈十指弄纎柔传芳意款语叮咛催象板一任他翠钿零落金鴈纵横恁风流也应未数薛琼琼右醉璚香谱苏台唐寅
　　吴　奕
　　吴茶乡东庄小集诗帖【小楷书纸本】
　　人日偶同诸友东庄小集分韵得诗字呈肤庵尊丈先生改教
　　小庄闲探早春时有客同游不假期聊谓斯辰循故事漫搜佳句入新诗疎梅隔水香飞逺野鸟投林语到迟昼短还思继深夜相逄难复是相知契家侄吴奕再拜上
　　王　鏊
　　王济之与砺庵四札【行草书纸本】
　　鏊顿首自得告还苏未有一字诇问左右旧患肺疢比复何如故乡风土宜人当不药而肥矣甚慰甚慰仆多病早衰近以修书日朝退赴馆过午乃归疲苶不能堪又未能引去奈何奈何闻全卿无事不入城理正当尔然则在家相防恐亦甚少也旧歳小儿似贻乃岳之忧今年忽改行且学作文字矣得一严师督之寸歩不出门也地逺南北不能以时修敬乃复蒙时赐及甚愧甚愧薄币一端少布逺懐余唯倍万自爱不复具鏊再拜砺庵黄门亲家先生阁下
　　得二月十五日书承到官起居佳安眷聚清吉岂胜慰浣仆此百凡粗遣但旧苦脾胃不和日来转甚人事殆废故懐仰惟勤启问殊简亦惟亮之儿向近颇弃旧弄渐知好学但性鲁劣未获寸进幸时赐督教之庶平生知爱之意南京无朝谒之劳有山水之适髙兴所至不惜示及亦足以想见宦署之况若所下问者则平生抱负当必有异于人者仆何足以言之末由瞻奉惟万万自爱不具鏊顿首砺庵黄门先生亲家执事
