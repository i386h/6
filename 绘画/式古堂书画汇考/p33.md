<!-- { "loadSidebar": true } -->
　　愚尝界幅纸求松雪赵公书公临兰亭序见寄后题略云古今善书者必以王右军为称首右军诸帖当以兰亭脩禊本为第一彦晖当知此意也其言可谓要而不烦矣愚幼知学此因公之言加笃好焉郝府所藏二本与此同一石拓者一本题云尚书何防题其一本则松雪翁困学鲜于氏之所审定也此本必尝为二公所观岂以宋贤题识为定遂不复有云以示让欤至正七年四月十三日久旱而雨是日清霁书于愿学斋
　　素与初学翁之家督至道待制同事史院情谊若骨肉未尝及此帖何耶吴徴君大梁相见剧谈数日欢若平生亦不以相示两公皆当世博雅君子感念存殁临书长叹临川危素识
　　翰墨风流冠古今鹅池谁不赏山隂此书虽向昭陵朽刻石犹能易万金　右米南宫题定武兰亭诗附录于前此诗为识者指迷不防俗目近光堂史豫章熊梦祥书于鳯凰台之松云寓轩
　　绅在吴中见吴兴赵公所収定武时新得于一僧公方赴召自杭抵京舟中题者十有七次此本乃大梁吴征君所藏先后题者七次乃知二公笃好之情南北千里相契若此但恨二公今皆仙去未得交相题识以为世宝乃使若绅者执笔卷末不胜怆然齐郡张绅谨识
　　辨説兰亭犹聚讼精良此刻更何疑辩才付嘱昭陵后玉匣为尘世祚移倪瓒壬子人日
　　近临川饶氏家多法书藏兰亭数十本晩始获定武一刻酬以厚直每有至宝难得之叹今此本纸墨尤旧固知复不易得矣彦廉宜宝之渤海高啓题
　　唐石刻兰亭在石晋时契丹入中国遗落魏郡至宋守臣始以献于朝徽庙甚宝惜之已而【阙】　复入中国挟之以去此石两遭兵燹之祸而墨本尚存当为中国千万年宝也洪武壬子秋稽岳王彛识
　　昭陵以蠒纸从世不幸不得以见真迹尤幸得见定武本故后人摹勒彷佛乎晋风此帖墨纸佳拓手高宜宝藏也张适
　　外录
　　桑泽卿兰亭博议云右军兰亭搨本人间往往有之多非好迹天禧中相国僧元蔼曾进唐勒石本一卷卷尾文正署勅字傍勒僧权二字体法既臻镌刻尤工
　　神龙兰亭序
　　永和九年【至】有感于斯文
　　外录
　　瑚网云禊帖在唐贞观中旧有二本其一入昭陵其一当神龙中太平公主借出搨摹遂亡而兰亭自唐以后又分二其一出于褚河南是为唐本其一出于欧阳率更是为定武本余如会稽本之类多唐贤所临至宋理宗内府所藏有一百一十七刻迨递传递勒何啻千余种宜乎致论者如聚讼也昔人以兰亭诗叙为书家六经神龙本其壁中葩上物乎
　　又云兰亭以起草本为第一末后空一行者是有勲字圆印在空晋人谓之临河序唐人称兰亭诗序或言兰亭记欧公云脩禊序蔡君谟云曲水序东坡云兰亭文山谷云禊饮序通古今雅俗所称俱云兰亭至南宋高宗宸翰题曰禊帖
　　定武兰亭卷【赵子固所藏落水本】
　　永和九年【至】有感于斯文
　　高平范仲淹题【楷书】
　　庆厯二年正月四日
　　武功苏子美观【楷书】
　　晋右将军书为世所宝者于今八百余年其间以书法垂世者无虑数千百辈莫不敬而神之未有以一言窃议者可谓古今独步矣山隂脩禊诗叙又其所自爱重传之子孙者则又可知独不甚闻于宋齐间时尚未出也唐兴文皇得之而后盛行于后世论者自唐以来以及我宋未有不得乎此称名世之书者盖万世法书之所自出也此叙真迹真刻皆亡矣今所有者唐世橅搨所传承平日惟定武本号称第一尚幸及见之欧阳文忠公集古录有四未尝尽得今虽有之亦莫能辨山谷尝论褚河南所临反丰肥因及洛下张景元龙图所藏乃云劚地所得者盖筑地则此石当为杵碎因筑得之中有枘窍纵横仅数寸大都不过卅余字初号杵兰亭其字轻瘦劲健与定武本不可高下神气飞动尤觉天成识者云此真褚河南所临也自是易名褚兰犹情静躁诸字妙处不能形容以此知昭陵所藏盖可想见因思天下尤物昔人所谓二不为多一不为少雍意不然不可无一亦不可有二一或可保二则腾空而去矣书又有言乐毅黄庭但得数篇足为国宝况此叙为絶笔乎方知文忠千卷不无滥叙邺侯三万奚以多为雍虽老髦之年犹得再覩定武旧本于彞陵乃三叹息而书其后淳熙辛丑岁中秋日河南郭雍书　雍陵州冲晦先生字颐正云【章草书】
　　唐模本太宗嗜右军帖逮忘寝食此帖传流末世説之甚详彦逺云当时勅虞世南辈各临十余本分赐近属诸公亦谷临书唐世为多今所传者悉此也观之大较皆得之一二而体终不变各自成家有足验者其遗法余美亦足可惊后世区区有所不及者又况昭陵玉匣之迹哉不然以太宗之明尚附耳求之耶昔年侍先子官江东见吴瑛家褚遂良一本近定武不上【云云】绍圣改元十月晦日邓襄题【飞白草书】
　　唐太宗既得兰亭叙真迹命褚遂良冯承素诸葛真之流双钩模赐当日左右大臣昨见一本于苏国老家后有褚遂良检校字世传石刻诸好事家极多悉以定武为冠此一卷是襄阳米友仁观于平江长洲百花里之官舍【草书】
　　兰亭纪临传
　　蔡绦为孙氏本立传该述备矣然自唐以上互见于中诸跋中者兹不重出姑删取国初着説者具载之云伪吴时遣内客省使高弼聘于蜀因献孟氏世子以石本兰亭叙此本后亦不复见世之流玩每各不同一本患肥肥则神痴乃褚登善所临一本患瘦瘦则体弱乃洛阳劚地所得其余数目是又在二本之外而愈粗矣今天下其可取者以吾所闻睹独有三焉其一褚河南所临在苏才翁家先入尚方字势若与石本不谐其二硬黄本乃诸葛所临在邓右辖洵仁家今藏之秘阁迄不得一见或谓一患肥盖古之人临书或自存其体多不狥步武为尚故也其三则定武本者乃江左所传会稽石也自晋至钱氏末天下既大一统而定武有富民之好事者厚以金币从防稽取之而藏于家未知在熙宁时欤在定陵时欤世罔得始末及后户絶赀没县官人始见之因置诸定帅之便坐壁间熈宁中孙次公侍郎帅定有防纳其石禁中则又刻石而还之壁元丰后薛书向来定遂取其石以归世但谓石归薛氏然不知雅非古矣大观初裕陵方尚文博雅诏索诸尚方则无有或谓此石亦殉裕陵乃更取薛氏石入御府今薛氏又不知在亡世独有墨本且传焉况遭兵火之厄则虽墨本当亦无几噫可伤也已吾居夷者久将恐惧之不暇盖于此梦想不及绍兴丁巳冬闰月忽得定武古石墨本于青社人宋氏子槃盖传于其父博田令端夫端夫得于汝阳钟离闵闵授之于孙氏子中甫中甫者次公侍郎之子也其书传授次第甚明因感叹之余且惧后生不克知其原派也乃为传而藏之【行楷书】
　　昔中原云扰定李生获禊帖真刻尝以墨本投韩忠献公公索之急乃摹刻送官其后宋景文始得李本藏之公库至薛师正出守子绍彭又从而易之盖自韩宋以来士大夫得之是邦者真赝已相乱矣东阳周致肃以此卷相示题识由高平范公而下皆宋名臣其必识真矣乎鄜刘汶书【楷书】世传兰亭以肥瘦完缺纸墨为别诚至论矣然求之牝牡骊黄之外则在展卷之间精神焕发尤妙论也此本题志可证而磨没中如月光在天尤可宝也京兆杜本观【楷书】
　　茧纸不可复见锦标玉轴又安在哉定武真刻尚论其肥瘦耶观文正公所题固可宝矣后学许大同识【楷书】
　　此定武本也余有一本似稍瘦尔噫兰亭为世所珍今昔皆然尝虑萧翼之相遇致肃其秘之宣城吴锳观【行楷书】
　　兰亭禊帖右军所书蠒纸既入昭陵而唐刻石本亦殉焉温韬发陵剔取金玉置书而去其纸遂糜壊世所获者惟石刻耳宋人索置公库会火不存冯京知雍州乃以所藏搨本命工入石其后薛绍彭隂以他刻入之则定武兰亭帖在当时已淆矣学士大夫之家仅存一二流传既久愈逺而愈微愈变而愈讹虽好古者茍不能精监亦淆矣余往在钱唐访陈真人于吴山见宋吕祖志所藏本今复于致肃见此本旧出苏才翁家其为定武本盖无异论也陈真人欲售白金百两则致肃其可弗宝哉洪武八年二月一日金华胡翰识时姜焴同观【行楷书】
　　书至晋二王蔑以加矣昔人谓其妙在笔画之外盖至论也此禊帖有宋元诸名公题志其于评议已详矧经海岳翁之具眼为定武佳刻无疑致肃尚袭藏之同郡麟溪郑涛谨记【楷书】
　　薛绍彭自为一书辨定武石刻号称详宻李学究本最所宝惜当时士大夫家有此刻者可偻指数而苏才翁所蓄则钱惟演家物也后陈季常得之后曾觌得之最后赵子固得之子固尝江行覆其舟身入水濒死犹手之高出水面不置曰吾性命可弃也而此不可弃其见宝惜如此子固死遂流落江东予闻诸陈子山陈子山闻诸张伯雨云此卷意度与今御府藏唐人响搨本盖相似而周君自言得之江东印章题防具可征其为李本何疑哉洪武四年岁在辛亥冬十月癸巳眉山苏伯衡识【小楷书】
　　南昌王猷定获观于连山僧舍【小楷书】
　　皇明天啓改元嵗在辛酉则阳月之九日重装秘赏大酉山人项圣谟孔彰父记【楷书】
　　外录
　　瑚网云天啓壬戌禊日程友季白招品新茗佳种出定武兰亭五字不损本有米元章跋张畴斋赵子昻文衡山各临一本又阅潘贵妃本复听弦顾曲至夜分诚畅叙胜事也桃花潭水人砢玉识陶宗仪云予尝见落水兰亭一卷乃五字不损本今吴中分湖陆氏所藏而赵彞斋之物也彞斋宋宗室子讳孟坚字子固彞斋其自号居嘉兴之广戍酷嗜古法书名画能作墨花于水仙尤长此帖姜白石旧藏后归霅川俞夀翁彞斋复从夀翁易得喜甚乘夜囘櫂至升山大风覆舟行李皆淹溺无余彞斋立浅水中手持此帖示人曰兰亭在此余不足介吾意也因题八字于卷曰性命可轻至宝是保
　　定武兰亭本【山谷跋本】
　　永和九年【至】有感于斯文
　　王右军禊饮序草号称最得意书者宋齐以来似藏在秘府士大夫间未闻称述岂未经大盗兵火时盖有墨迹在兰亭右者及萧氏宇文焚荡之余千不得一永师晩出所见妙迹唯有兰亭故为虞褚辈道之所以太宗求之百方期于必得其后公私相盗今竟失之书家晚得定武石本盖髣髴存古人笔意耳
　　兰亭叙草王右军平生得意书也反覆观之略无一字一笔不可人意摹冩或失之肥瘦亦自成妍要各存之以心会其妙处尔豫章黄庭坚
　　宋御府搨定武兰亭卷【宋折裱晋府収藏】
　　甲之一　御府本【蓝籖题】
　　永和九年【至】有感于斯文
　　揽定武古本兰亭叙因思其人与谢安共登冶城安悠然遐想有高世之志羲之谓曰夏禹勤王手足胼胝文王旰食日不暇给今四郊多垒宜思自効而虚谈废务浮文妨要恐非当今所宜且羲之挺拔俗迈往之资而登临放懐之际不忘忧国之心令人逺想慨然又叹斯文见于世者摹刻重复失尽古人笔意之妙因出其本令精意钩擪别付碑板以广后学庶几彷佛不坠于地也绍兴元年秋八月十四日书【宋高宗题搨本】
　　右御府本绍兴初宗室子昼在从列有防宣取其家所藏定武本而刻之上亲御翰墨为之跋云【宋丞相游景仁墨迹行楷隔水纸本】
　　源流之自摹刻之精至是不可以有加矣是宜冠诸篇首端平乙未八月下澣古栝何处恬智父拜手谨书【行书】
　　宋搨褚模兰亭米跋本【宋折裱】
　　永和九年【至】有感于斯文
