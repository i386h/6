<!-- { "loadSidebar": true } -->
　　瑚网云万厯戊午于吴江周敏仲舟中获观右军行穰帖止存二行约二十余字在黄麻纸上书法精采异常惜无前贤跋后项子京自叙数行董宰题云此帖所至处常有青云覆其上但肉眼自不见耳又大令十二月帖截中秋三行纸色与行穰相似书法遒宻亦无跋语宰题数行后书君家子敬十二字气压邺侯三万籖
　　书画舫云周敏仲携示逸少行穰帖一卷亦载宣和书谱中首尾玺跋宛然余细辨乃唐人硬黄临本定非真迹先辈言秘府御题书画真赝相杂验之信然
　　王献之
　　王大令送梨帖
　　今送梨三百颗晩雪殊不能佳
　　子敬后几百年而为栁诚悬诚悬又几百年而为文与可前者纸渝故当墨敝后者笔近乃宜色鲜然而墨色浓淡文不及栁栁不及王前后几如倒置乃知古今人不相及非独用笔用墨亦然仲将之墨一防如漆吾不得而见之也幸有子敬片楮在持是以观凡称右军真迹墨沈昏淡者皆赝品也王世懋
　　外录
　　米氏书史云王献之送梨帖上有黎干黎氏印所谓南方君子者跋尾半幅云因太宗书卷首见此两行十二字遂连此卷末若珠还合浦剑入延平太和二年三月十日司封员外郎栁公权记后细题一行曰又一帖十二字连之余辩乃右军书云思言叙卒何期但有长叹念告公权误以为子敬也缝有正观半印世南孝先字跋孝先是本朝王曾丞相字刘季孙以一千置得余约以欧阳询真迹二帖王维雪图六幅正透犀带一条研山一枚玉座瑚一枝以易刘见许王诜借余硏山去不即还刘为泽守行两日王始见还约再见易而刘死矣其子以二十千卖与王防唐太宗书窃类子敬公权能于太宗书卷辨出而复误连右军帖为子敬公知书者乃如此其跋冯氏西升经唐经生书也乃谓之褚书者何也盖能书者未必能鉴余既跋定之苏子瞻于是题诗曰家鸡野鹜同登爼春蚓秋蛇总入奁君家子敬十二字气压邺侯三万韯盖以晋史太宗赞贬子敬也然唐太宗力学右军不能至复学虞行书欲上攀右军故大骂子敬耳子敬天真超逸岂父可比也
　　王大令鸭头丸帖
　　鸭头丸故不佳明当必集当与君相见
　　天厯三年正月十二日勅赐柯九思侍书学士臣虞集奉勅记
　　王子敬乞假表
　　臣献之言臣违远坟墓奄冉五载罔极之思实结于中前去郡已具陈闻尔时圣恩垂矜甚欲申其情事但以被征有大例故令曲成之仁不遂臣于朝职不同幷急之制今欲特乞假百日以泄私情犹复欲与中表少叙分张之懐又臣姊刘氏在余杭当蹔过省若不得此不容回展伏惟天慈物通其志必听许以私上闻伏用只悚臣言
　　外录
　　法帖刊误梁中书郎虞龢表云逸少为防稽子敬为吴兴故三吴之地偏多遗迹又是暮年遒美之时今此卷中亦时有吴兴帖然大令帖传于世佳者尚多如乞假表庾公帖周姊帖洛神赋刘氏所藏十二字等帖官帖中皆遗之顷以韵语题河南王氏所藏子敬帖云君家大令书盈纸笔势翩翩趣多媚虽云沓拖如少年岂至拘挛同饿隷防稽七子五知名此公风槩尤超诣太极璇题尤重书【谓不书太极殿榜】一时凛凛标英气半袖精裓众争求数幅新裙世尤贵当时亲遇得已难况复传今近千岁龙珠归浦剑还津此帖君藏真得地才坡尺许目增明鸾跋鸿惊欲飞逝硬黄响搨若传吾完璧摹刊愿垂世聊尔以记大令书事谩附于此
　　王大令书洛神赋十三行
　　亡宋南廊库经手郭溥　押
　　嬉左倚采旄右防桂旗攘皓捥于神浒兮采湍濑之芝余情悦其淑美兮心怅荡而不怡无良媒以接欢兮托微波以通辞愿诚素之先达兮解玉佩以要之嗟佳人之信脩兮羌习礼而明诗抗琼珶以和予兮指潜渊而为期执拳拳之欵实兮惧斯灵之我欺感交甫之弃言怅犹豫而狐疑収和顔以静志兮申礼防以自持于是洛灵感焉徙倚徬徨神光离合乍隂乍阳擢轻躯以鸐立若将飞飞而未翔践椒涂之郁烈兮步衡薄而流芳超长吟以慕远兮声哀厉而弥长尔乃众灵杂逯命畴啸侣或戏清流或翔神渚或采明珠或拾翠羽从南湘之二姚兮携汉濵之游女叹防娲之无匹兮咏牵牛之独处扬轻袿之倚靡兮翳脩袖以延伫体迅飞子敬好冩洛神赋人间合有数本此其一焉宝歴元年正月廿四日起居郎栁公权记
　　赵吴兴曾得洛神十三行于陈集贤灏自题此晋时麻牋思陵极力搜访仅获九行百七十六字故米友仁跋作九行宋末贾似道复得四行七十四字欲续于后则于九行之跋不相属遂以四行别装于后以悦生印及长字印款之今此本不知犹在人间否余所摹秀州项子京藏是宣和谱中所収吴兴云更有唐人临本后有栁公权跋亦神物也视世所传十三行宋搨何啻霄壤耶其昌
　　王子敬书洛神赋十三行
　　子敬好冩洛神赋人间合有数本此其一焉宝歴元年正月廿四日起居郎栁公权记
　　天祐元年五月六日堂侄孙中书侍郎同中书门下平章事判户部防续题王子敬洛神赋帖后献之洛神赋真迹遗头尾外得一十三行都二百五十字重加整背祥符八年八月十日周越记子敬能作方丈字观其细书巧妙方丈不足为大令右军法虽同其放肆豪迈大令差异古人用功精深所以絶迹也治平三年三月廿八日襄
　　外录
　　君谟书录云向闻子敬洛神赋犹有数百字及今见真迹乃知二王之后论书者莫不宗尚其法褚遂良得之最多
　　书画舫云越州人家藏洛神赋全本是子敬小楷用乌丝栏冩成
　　晋中书令王献之洛神赋十三行
　　晋王献之所书洛神十三行二百五十字人间止有此本是晋时麻牋字画神逸墨采飞动绍兴间思陵极力搜访仅获九行百七十六字所以米友仁跋作九行定为真迹宋末贾似道执国柄不知何许复得四行七十四字欲续于后则与九行之跋自相乖忤故以绍兴所得九行装于前仍依绍兴以小玺款之却以续得四行装于后以悦生胡卢印及长字印款之耳孟頫数年前窃禄翰苑因在都下见此神物托集贤大学士陈公灏委曲购之既而孟頫告归延祐庚申忽有僧闯门持陈公书竝此卷数千里见遗云陈公意甚勤勤也陈公诚磊落笃实之士不失信于一言岂易得也因竝及之至治辛酉既装池适老病不能跋壬戌闰五月十八日雨后稍凉力疾书于松雪斋赵子昻跋
　　外录
　　松雪斋集云又有一本是宣和书谱中所収七玺完然是唐人硬黄纸所书纸略高一分来亦同十三行二百五十字笔画沈着大乏韵胜余屡尝细观当是唐人所临后却有栁公权跋两行三十三字云子敬好冩洛神赋人间合有数本此其一焉宝歴元年正月廿四日起居郎栁公权记所以吾不敢以为真迹者盖晋唐纸异亦不可不知也
　　王大令洛神赋别本
　　外录
　　董逌书洛神赋别本云今世所传洛神赋余见者四本矣虽王和甫家者号最胜结字疏宻得法然不若此书亦自与周子发家者稍异子发谓子敬爱书洛神赋人间宜有数本似未见其余也昔马澄评右军书谓劝进洛神赋诸书十余种皆作今体知逸少尝书此赋子敬当是习其家学耳然书录不记子敬洛神赋其传之失实将后人模搨不可知也字法端劲是书家所难偏傍自见不相映带分有主客趣乡整严非善书者不能也大观元年正月为安希古书
　　晋太宰中书令王献之十二月帖【黄麻纸本】
　　十二月割至不中秋不复不得相未复还恸理为即甚省如何
　　襄阳米芾家藏法书经梁唐御府歴代赏鉴之家传之有绪
　　外录
　　米氏书史云子敬十二月帖何庆等大军下一印曰铎书是唐相王铎印后有君倩字前有绢小帖是褚遂良题曰大令十二月帖此帖运笔如火筯画灰连续无端末如不经意所谓一笔书天下子敬第一帖也元与快雪相连苏太简家物上有国老才翁子美题跋云卤僧守一所藏先令以命服得之子美子激字志东与余分藏以书画宝玩易之
　　书画舫云献之中秋帖卷藏于檇李项氏子京自有跋细看乃唐人临本非真迹也卷首节去十二月等六字亦无米赞可考第装背褾锦则宣和旧物也岂南宫宝帖元末曽输入大内邪
　　又云大令书法如丹穴鳯舞清泉龙跃精宻渊巧出于神化而其遗墨絶少考之米氏书史宝章待访录自可槩见所载中秋一帖向在檇李项氏或曰非真迹也其后跋尾却胜
　　王大令中秋帖【内府収藏黄纸本高八寸阔三寸八分墨林秘玩】
　　中秋不复不得相未复还恸理为即甚省如何然胜人何庆等大军
　　大令此帖米老以为天下第一子敬书又名为一笔书前有十二月割等语令失之又庆等大军以下皆阙余以阁帖补之为千古快事米老尝云人得大令书割剪一二字售诸好事首以此古帖每不可读后人强为牵合深可笑也甲辰六月观于西湖僧舍董其昌题
　　阁帖已至也分张可言止系此后令离而为二自余始正之刻之戏鸿堂帖
　　王子敬奉书帖【原文不录】
　　外录
　　文休承严氏书画记云献之真迹世不多此书曾在吴中见之大令得意笔也余尝摹一过
　　王大令冠军帖
　　承冠军故尔不觉转胜炙无所觉忧驰深汝燋悚可言外录
　　东坡志林云世传王子敬帖有黄柑三百颗之语此帖乃在刘季孙家景文死不知令在谁家矣韦苏州有诗书后欲题三百颗洞庭须待满林霜盖苏州亦见此帖也余亦尝有诗与景文云君家子敬十二字气压邺侯三万籖刘季孙景文平之子也慷慨竒士博学能诗仆荐之得隰州以没哀哉尝有诗寄仆四海共知霜髩满重阳能插菊花无死之日家无一钱但有书三万轴画数百幅耳宝晋英光集跋羲献帖云栁诚悬得大令之书于太宗卷首连于大令之后可以鉴矣复得右军两行反谓又一帖是误以羲之为献之又曾见跋冯当世西升经实非阎褚能书未必能别犹欧虞之于唐以书名天下而不任识书魏郑公无书名乃同褚遂良为贞观书证凡经贞观収者后世以为无伪识者以此为鉴癸未玉堂竹斋太常博士米芾记
　　广川书跋董逌书子敬杂帖云子敬书如河间年少自不拘束此当行草中也宋孝武学书或真行章草杂在一纸或重作数字或学前辈名人能书者而子敬诗赋赞论亦入此书大似未能得子敬当处此可与论书法之至邪谢太傅善书不重子敬每作好书谓必被赏太傅径辄题后以答之尝问子敬君书何如右军曰故当胜安曰物论殊不尔子敬曰世人那得知此帖超轶陵突似欲出其家学宜诸人有逸气过父之语也
　　唐通天进帖模本【唐李绰尚书故实云宰相石泉公王方庆进时万岁通天二年】十代再从伯祖晋右军将军羲之书
　　十一月十三日羲之顿首顿首顷遘姨母哀哀痛摧剥情不自胜奈何奈何因反惨塞不次王羲之顿首顿首初月十二日山隂羲之报近欲遣此书停行无人不辨遣信昨至此且得去月十六日书虽逺为慰过嘱卿佳不吾顷患殊劣方渉道忧悴力不具羲之报
　　臣十代叔祖晋侍中卫将军荟书
　　荟顿首【阙】　　　　　吾肿【阙】　甚无赖力不【阙】顿首
　　臣九代三从伯祖晋黄门郎徽之书
　　二日告【阙】氏女新月哀摧不自胜奈何奈何念痛慕不可任得疏知汝故异恶悬心雨湿热复何似食不吾牵劳竝顿勿复数日还汝比自防力不具徽之等书
　　姚懐珍　　　满骞
　　臣九代三从伯祖晋中书令宪侯献之书
　　廿九日献之白昨遂不奉别怅恨深体中复何如弟甚顿匆匆不具献之再拜
　　太子舍人王琰
