<!-- { "loadSidebar": true } -->
　　李思训写海外山董源写江南山米元晖写南徐山李唐写中州山马逺夏圭写钱塘山赵吴兴写霅苕山黄子久写海虞山若夫方壶蓬阆必有羽人传照余以意爲之未知似否
　　幽亭秀木古人尝绘图世无解其意者余爲下注脚曰亭下无俗物谓之幽木不臃肿经霜变红黄叶者谓之秀昌黎云坐茂树以终日当作嘉树则四时皆宜霜松雪竹虽凝寒亦自堪对
　　简文云防心处不在逺翳然林木便自有濠濮间想也觉鸟兽禽鱼自来亲人余过仲醇岁寒斋中大不容斗而花竹娟秀鱼鸟近人焚香啜茗有象外之致此非所爲防心不在远者耶喜而作此图
　　水作罗浮磬山鸣于阗钟此太白诗何必右丞诗中畵也畵中欲收钟磬不可得但众山之响在定境时有耳圆通正自覔解人不易
　　山下孤烟逺村天边独树髙原此王右丞句也非吾家北苑与髙房山不能摹写近时以来得其緖余者寥寥不闻余所以写诗中有畵即畵中有诗意此图然非右丞不能为
　　坐茂树以终日濯清泉以自洁赵吴兴尝补图所谓大丈夫得志之乐未有图之者余书昌黎全序因爲山水以弁之亦仅摹吴兴畵境耳
　　扫地焚香闭阁眠簟纹如水帐如烟客来睡起浑无事卷起西窓浪接天东坡先生絶句当是居黄时作赵伯驹与吴兴赵文敏皆爲图之余此幅亦学千里畵法也鄂渚公署去黄百余里江上晴窓尤入东坡诗境赤日无闲人緑天有傲士种树不几株清凉总相似此緑天庵诗也余夏日北窓坦腹展玩是图兼爲临之颇得清凉滋味
　　余之游长沙也往返五千里虽江山映发荡涤尘土而落日空林长风骇浪感行路之艰犯垂堂之诫者数矣古有风不出雨不出三十年不蓄雨具者彼何人哉先是余之游檇李也爲图昆山读书台小景寻爲人夺去及是重仿巨然笔意以志余慕余且倒衣从之不作波民老也
　　余以至后三日与陈仲醇唐元征张兼之同处谷水至娄江信宿元征先别余两三人稍逗帆观米元章乐圃先生志王晋卿烟江疉嶂图自后泊舟吴山徧采诸胜意兴所至辄尔泼墨凡爲仲醇作畵十余幅归已经月矣因识歳月
　　此余壬辰癸巳爲庶常请告家居多暇与顾中舎宋太学借畵临仿之笔所谓粉本用贮奚囊者不下数十幅遗散渐尽止存此耳自是蓄畵颇多临摹反不及前武帝既得相如平平耳非复读赋诗时庶几遇之之意也摊烛作畵正如隔帘看月隔水看花意在逺近之间亦文章法也
　　晋陵道中望逺岫平林坡陀溪岸一一如畵秋色正佳舟行间适随意拈笔遂得十景
　　畵中诗惟右丞得之兼工者自古寥寥余雅意六法而气韵生动吾莫犹人独所心醉大痴山水此册皆有其意矣
　　米敷文题潇湘图云生平有着色袖珍卷爲翟伯夀所豪夺盟于天而后归之今不知安在余拟之爲米家山已复杂元人法正可出入怀袖
　　畵家右丞如书家右军【见王维江山雪霁图防】
　　右丞山水入神品【见王维江干雪意图防】
　　王右丞诗云宿世谬词客前身应畵师余谓右丞云峰石迹迥出天机笔思纵横叅乎造化唐以前安得有此畵师也
　　宋时名手如巨然李范诸公皆有渔乐图此起于烟波钓徒张志和葢顔鲁公赠志和诗而志和自爲畵此唐胜事后人之多寓意渔隐耳元季尤多葢四大家皆在江南葭菼间习知渔钓之趣故也【张志和畵渔翁夜傍西岩宿诗】五代时僧惠崇与宋初僧巨然皆工畵山水巨然畵米元章称其平淡天眞惠崇以右丞爲师又以精巧胜江南春卷爲最佳一似六度中禅一似西来禅皆畵家之神品也惠生博雅好古获此竒迹惠公似得主人矣此卷余以丁酉六月得于长安
　　余以丙申持节吉藩【俱见董北苑潇湘图防】
　　余家有董源龙宿郊民图【见北苑本图外録】
　　郭恕先楼阁山水可谓人巧极天工错非李嵩辈所能梦见也此图似金焦境界或疑不类余曰君曾见五代时金焦即当首肯耳
　　余在广陵见司马端衡畵山水细巧之极絶似李成多宋元题防畵谱俱不载以此知古人之逃名王弇州尝防作张端衡后见陆放翁集始知其误防畵最非易事夏圭师李唐更加简率如塑工所谓减塑者其意欲尽去模拟蹊迳而若灭若没寓二米墨戱于笔端他人破觚爲员此则琢员爲觚耳
　　李成晴峦萧寺文三桥售之项子京全法王维今归余处细视之其名董羽也
　　营丘山水危峰奋起蔚然天成乔木倚磴下自成隂轩畅闲雅悠然逺眺道路深窈俨然深居用墨颇浓而皴散分晓凝坐观之云烟忽生澄江万里神变万状余尝见一双幅每对之不知身在千岩万壑中
　　赵令穰江乡清夏卷笔意全仿右丞余从京邸得之日阅数过觉有所防赵与王晋卿皆脱去院体以李咸熙王摩诘爲主然晋卿尚有畦迳不若大年之超轶絶尘也丙申七月三十日奉防持节封吉府渡钱塘次马氏楼待潮多暇出此卷临写因题后
　　先是余过嘉兴观项氏所藏晋卿瀛山图至武林观髙氏所藏郭恕先辋川图二卷皆天下传诵北宋名迹以视此卷不无退舍葢瀛山图笔细谨而无澹荡之致辋川多不皴惟有钩染犹是南宋人手迹余在京师往来于怀至形梦寐及是获披觏再过始知营平所言百闻不如一见眞老将语也此聊以论畵耳类是者更何限人须自具法眼勿随人耳食也
　　此卷爲王越石以倪迂设色山水易去犹恐新都多收藏家转入素封手不韵今又爲逊之玺卿所收得所归矣第景纯梦中之锦爲江令割截多尽且奈何
　　昔李伯时西园雅集图有两本一作于元丰间王晋卿都尉之第一作于元祐初安定郡王赵德麟之邸余从长安买得团扇上者米襄阳细楷极精但不知何本又别见仇英所摹文休承防后者
　　宋赵千里设色桃源图卷昔在庚寅见之都下后爲新都吴太学所购余无十五城之偿惟有心艳乃观此仇英临本精工之极眞千里后身虽文太史悉力爲之未必能胜语曰巧者不过习者之门信矣余后休承六十三年而余获观于东郡王长公所每观唐人山水皴法皆如铁线至于畵人物衣纹亦如之此秘自余逗漏从无拈出者休承虽解畵不解此用笔诀也长公具眼又多蓄唐宋迹以余爲何如
　　米南宫襄阳人自言从潇湘得畵境已隐京口南徐江上诸山絶类三湘奇境墨戱长卷今在余家余洞庭观秋湖暮云良然因大悟米家山法
　　髙房山多瓦屋米家多草堂以此爲辨此图潇洒出尘非南宫不能作
　　米元晖作潇湘白云图【见董文敏巴陵舟次畵自题】
　　米元晖又作海岳庵图谓于潇湘得畵境其次则京口诸山与湘山差类今海岳图亦在行笈中元晖未尝以洞庭北固之江山爲胜而以其云物爲盛所谓天闲万马皆吾师也但不知云物何以独于两地可以入畵或以江上诸名山所凭空阔四天无遮得穷其朝朝暮暮之变态耳此非静者何繇深解故论书者曰一须人品髙岂非品髙则闲静无他好萦故耶
　　此梵隆之笔葢龙眠髙足如北苑之有巨然皆不让于师者凡得四轴而有端平间一题偈实非端平间画师所能措也
　　张择端清明上河图【见择端本图外录】
　　余二十年见此图于嘉兴项氏以为文敏一生得意笔不减伯时莲社图毎往来于怀今年长至日项晦伯以扁舟访余携此卷示余则莲社先在案上互相展视咄咄叹赏晦伯曰不可使延津之劔久判雌雄遂属余藏之戱鸿堂
　　吴兴此图兼右丞北苑画法【见赵松雪鹊华秋色图防】
　　赵集贤画为元人冠冕独推重髙彦敬如后生事名家而倪迂黄子久画云虽不能梦见房山特有笔意则髙尚书之品几与吴兴埒矣髙乃一生学米有不及无过也诗至少陵书至鲁公画至二米古今之变天下之能事毕矣独髙彦敬兼有众长出新意于法度之中寄妙理于豪放之外所谓游刃余地运斤成风古今一人而已梅花道人吴仲圭画【见仲圭渔父图零册防】
　　此幅余爲庶常时见之长安邸中已归云间复见之顾中舎仲方所仲方诸所藏大痴畵尽归于余独存此耳观大痴老人自题亦是平生合作张伯雨评云峰峦浑厚草木华滋以畵法论大痴非痴岂精进头陀而以释巨然爲师者耶不虚也【陡壑宻林图】
　　畵家初以古人爲师【见黄子久天池石壁图防】
　　此吾松顾中舍名正谊之所藏也中舎持入长安爲川中郭民部所购顾舎人每向余惋惜忽忽二十年客有游蜀者得之归江南舍人已千古矣楚弓楚得以故复收之【子久阳明洞天图】
　　黄子久有三教堂所至之处三教髙流皆就之谈道机锋电发其博学乃爲畵所掩耳
　　黄子久畵以余所见不下三十幅要之浮峦暖翠第一云林生平不畵人物惟龙门僧一幅有之亦罕用图书惟荆蛮民一印者其畵遂名荆蛮民今藏余家
　　云林畵江东人以有无论清俗余所藏秋林图有诗云云开见山髙木落知风劲亭下不逢人夕阳澹秋影其韵致超絶当在子久山樵之上
　　云林山水早岁学北苑后乃自成一家图绘寳鉴以爲师冯觐觐阉人耳云林负气节必不师其畵
　　梁溪华学士收藏法书名畵爲江南冠檇李项子京后起与之鬭胜元季四大家无所不有惟倪迂畵寥寥畵犹易致畵卷絶少项所藏狮子林图华则鹤林图耳文太史父子尝欲两家合并爲一各不相下狮子林爲京口张修羽所收余数访华文伯于东臯亭山出此见示如徐洪客一见唐文皇心降神伏咄咄叹赏文伯觉余雅好便以见归几同豪夺岂亦学士公防头相许爲同官同味令其文孙作米老捐砚山故事耶
　　石田先生于胜国诸贤名迹无不摹写亦絶相似或出其上独倪迂一种淡墨自谓难学葢先生老笔宻思于元鎭若淡若踈者异趣耳独此幅萧散秀润最爲逼古亦平生得意笔也
　　写生与山水不能兼长惟黄要叔能之余所藏勘书图学李升金盘鹁鸽学周昉皆有夺蓝之手我朝则沈啓南一人而已此册写生更胜山水间有本色然皆眞虎也
　　相如之赋昔人称爲劝百风一此册子畏之畵似劝希哲之诗似风又几于詈矣若夫王嫱以女兵柔【阙】薛涛以才媛娱宾不在亡国败家之列当置轻典否则不免重儓之诮【唐伯虎絶代名姝图】
　　子昻尝有创爲即工者题畵卷有曰余尝畵马未尝畵羊子中强余爲此不知合作否此卷特爲精妙故知气韵必在天生非虚也
　　李思训畵一鱼甫完未施藻荇之类有客扣门出看寻入失去畵鱼使童子覔之乃风吹入池水拾视之惟空纸耳后尝戱畵数鱼投池内经日夜终不去
　　王西园爲吾郡先辈名流葢与钱鹤滩同时训倡甚有髙韵余得其日纪数册每遇书畵题咏随手纪録如周宻烟云过眼录之类想见其人絶去俗事山水畵亦老笔纷披似啓南本色此写生四种拙中有巧非时师所能凑泊也后有孙汉阳周山人宋居士各爲写生似欲与争席恐非野老所堪然古质今妍各有独诣未可抹杀前人草创之力余不工花草畵以意定如此
　　江南顾大中尝于南陵廵捕舫子上畵樊川南陵水靣诗意时大中未知名人莫加重后爲客窃去乃共叹惋余曾见文徴仲畵此诗意题曰吾家有赵荣禄仿赵伯驹小幅畵法妙絶间一摹之殊愧不似今余不复见徴仲笔去二赵可知矣
　　管夫人墨竹世多有之余见山庐绣佛图亦工山水今复见此佛像及小楷皆有法度虽文敏续书数十行无能逺过也白石翁防笔法不减涪翁垂始当作无始或偶然笔误耳
