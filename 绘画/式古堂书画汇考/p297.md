<!-- { "loadSidebar": true } -->
　　南阳先生列仙癯奋往仇山云一隅平生广文官既冷投老故村田已无唯留诗卷在天地清名正似孤山逋我时总角山之徒毎操杖几从宴娱百年岂独前辈尽而我今亦形容枯栖霞岭空悲拱木泉月庵废愁寒芜忽披遗墨重再拜想见五老风流俱人生有情况多感坐念往昔睫欲濡白鸥浩荡不复返黄鹤一举安能呼髙侯笔力安所如前身朱方老于菟故能胸次吐岩壑但怪满纸风烟麤安得好手为一摹着我中间茅屋孤君其宝之勿轻出便是米家惊倒图　右山村图卷故尚书髙克恭彦敬为御史时为仇先生作于月泉精舎精舎乃故宋漳州佥判张逄源渊甫之坟庵渊甫即句曲外史伯雨之大父也先生一为溧阳教授即不仕仇山在余杭溪上因号山村民栖霞岭在西湖北山先生墓焉弁阳则草窓周公谨之别号弁山在武康溪上先生翥师也大德初元年甫十有一常从先生出入诸公间今逾再世矣景宁尚书得此卷以属题伤年运之既迈感事物之非昔怆然于懐以序卷末庶几览者知三四君子文献之可徴也至正昭阳赤奋若夏五之望河东张翥谨书于京师所寓【阙】虚游轩
　　古燕尚书山泽癯风采照耀南天隅平生画笔入神品千金匹练人间无当时求者遍都邑冠盖填门如索逋仇池先生列仙徒握手一见相懽娱醉磨浓墨写丘壑老树幻作蛟龙枯西湖北山莽空阔苍烟白鸟迷秋芜披图感物念畴昔乾坤孰与斯人俱弁阳读书仍博古后来膏馥多沾濡蜕庵虚游老京国峩冠不受山人呼诗穷半世声赫赫西驰白霫东菟吴兴旧是宋宗室奚以丹墨论精麤嗟哉诸公勿复作清赏未觉云泉孤岂无好事扫空翠为我添入庐山图　右髙尚书所画山邨图卷蜕庵张承防题识甚详崆峒外史王溥得之携以见示恸伤前辈凋谢不能无感今懐昔之私蜕庵予故人也遂次其韵附于卷末不足言诗聊记嵗月云耳洪武丙辰长至后五日豫章蒲庵来复题
　　右髙文简公画赵文敏公题识仇山村周草诗皆絶无而仅有者河东张承防尝为赋诗吾友蒲庵复和之余欲效颦老病未能也姑书此以识吾愧金华宋濓题
　　仇山有遗老白首慕林屋尘途谢簪组雅志不为禄谁将西湖水去灌南阳菊旧藏房山图幽意时往复人皆爱毫素此兴渠所独新声世亦少遗响在空谷萧条异代间不独悲草木嗟予亦何心对此还驻目平生不识画赏此一诗足兹山幸吾邻老矣愿终卜　舜臣殿讲藏山水图云髙尚书为仇山村作者仇诗在焉予爱而和之予尝为舜臣题画有与子坐结东西邻之句不一年果协邻卜殆亦非偶然者故于此诗并致意云成化乙巳春三月既望翰林侍讲学士长沙李东阳书于懐麓堂
　　云气蒙蒙绕涧浮眼明谁辨数头深林茅屋依然见应是前村雨脚収
　　邨居隐隐却通舟中有山人旧姓仇二百年来遗墨在令人欲作武林游　元仇仁近先生自号山村髙房山尚书因为作此圗今吾僚友尹君舜臣得之以示予为题其后而识之嵗癸卯七月廿二日长洲吴寛书
　　春山拥春云蓊然失茅屋下有幽贞士防心谢荣禄卓哉渊明志夫岂在丛菊李愿盘中居居深缭而复亦有杜陵翁长镵斸黄独岂无终南迳不博王官谷仇山在何许邨居迷灌木乃令千载下开图见天目青山卧有余白云看不足愿言往从之不疑我何卜　仇仁近名逺钱塘人前元老儒也号山村居士髙尚书为作山村隐居图仁近自题其后颇示不遂隐居之意然易世之后此图遂传为故事则亦何恨哉自大德初元丁酉抵今嘉靖壬寅二百四十五年矣企仰雅懐因追次其韵长洲文徴明
　　彦敬秋山过雨图
　　外录
　　书画舫云彦敬小幅近见秋山过雨纸本浅绛色烘鎻活脱林木森练竒絶竒絶
　　髙尚书夜山图并题卷
　　万松岭畔中秋夜况是楼居最上方一片江山果竒絶却看明月似防常髙克恭为公略作
　　敬题彦敬郎中为公略年兄所作夜山图
　　髙侯胸中有秋月能照山川尽豪髪戯拈小笔写微茫咫尺分明见吴越楼中美人列仙臞爱之自言天下无西雨暗政愁絶镫前还作夜山图吴兴赵孟頫
　　吴越苍茫咫尺间尚书能畵夜看山尘销海市露初下雪积江山潮始还坐上赋诗谁絶唱梦中化鹤或临关髙情久逐年华尽秋树寒波愧妙顔虞集
　　善画尚书髙彦敬能诗学士赵子昻两翁秋兴江海动一尺夜山吴越苍云松雾塔参差见野水寒沙漭长山抚卷应惆怅却忆东坡赋雪堂林泉生
　　静夜江山吴越中髙侯笔力压晴空云开海【阙】波涛壮月照城池气象雄髙阁有人【阙】北极平林落木【阙】西风谁知墨妙留尘世【阙】老风流万古同临川漕山雄觉
　　彦敬郎中髙君读书穷理外留心绘事所谓吴装山水者尤得意焉左右司秩满之后闲居武林不求仕宦日从事于畵心愈好而技愈进虽专门名家有弗逮也行省照磨李君公略性冲澹乐山水寓居吴山之颠南向开小阁俯瞰钱唐江及淛东诸山歴歴可数如几案间物彦敬毎相过未尝不留连徙倚以展清眺公略谓夜起登此阁月下看山尤觉殊胜彦敬闻之跃跃以喜遂援笔而为是图公略持以示予且请着语因赋钱唐夜山图歌一篇书之左方聊为道其梗槩云
　　常人画山皆昼山青天白日摹何难郎中画山作夜景沆瀣满空生笔端云散月皎皎山长江漫漫近山龙虎踞逺山眉黛弯江南与江北碧玉飞孱颜千崖无人万壑静只有谪仙之裔独坐临飞栏幅巾不畏风露冷得句杳在苍茫间会稽秦望道涂近鴈荡金华天地寛穹林罗丛祠曲暗鬼所寰涴涴灯火收唯见烟中竿佛塔如巨灵被甲峨宝冠巍然拄天立威猛恭而安相对兀不语色竝星芒寒似怜骚人孤讵为非类千日入慝将作特来卫诗坛遂觉嵌嵓魑魅魍魉走皆尽摄衣纵歩危巢更可栖鹘攀不知中郎何从得是本只因曽向吴山小阁忍睡观更防天下江山有如此杭州城中人得看人得看知者少竞利争名昏复晓豪家翕翕志歌欢下戸营营急温饱万象横陈弃若遗东门俎豆鶢鶋鸟若非髙李相与拈出付后来暴殄天物诚堪哀至元甲午阳月望日徐琰子方父跋于武林官舍之方润堂【号容斋】
　　世人看山在山下李侯看山向絶顶世人画山画白日髙侯画山摹夜景絶顶看山山更竒夜景摹出人少知逺山苍苍近山黑岩树歴歴汀树微天髙露下暮潮息月明一片寒江迟藏深乐渊潜惊定安林栖耳絶城市喧心息声利机古人无因驻清景髙侯有笔能夺移容翁复作有声画防搜天巧为补遗后来知有李侯之德髙侯画千年人诵容公诗鲜于枢【渔阳人至元渡江始学书字伯机号困学斋】
　　钱唐城中吴山髙右背湖水前江涛江南江北山周遭隐若废堞缘空壕山椒楼居湖海豪昼趋省垣坐郎曹夜归凭栏呼浊醪维时江月明秋毫群动一息沈哗嚣山如聚米树如蒿刹竿离离如桔橰江流无声夜滔滔风帆何处藏千艘下窥万垤埋腥臊政梦膏火相摄身便拟虚空逃东将入海凌鲸鳌昔年采石披锦袍荡兀未免随轻舠近者观潮蹋江臯却恨管钥重门牢何如坐寂不遨一览不费跻扳劳兔蟾西飞首重搔写留尚赖中山毛钜公赋咏追风骚江山动色矜衮褒野客嗜山逾老饕展卷物色分残膏快剪已具并州刀不须汗漫期卢敖虎林盛彪【尝授教官舘于伯机太常家清介可重】
　　人知丽日江山竒月中更竒人不知古今畵手不能畵髙侯能畵兼能诗风流文采乃如此笔意所到神莫窥琉璃宇宙入万象清寒周匝天四垂羣鸦已息露下一鴈不度行云迟龙飞鳯舞又千里一起一伏相追随潮来不见江吸海但见夜壑寂寂舟无遗废宫隐约认孤塔长竿髙下标丛祠俯观下界万屋如鳞次其间醉梦觉者谁金城树老嵗月往昆明刦尽天地移匆匆吴越已陈迹丹青先写兴亡悲虞山禹穴会稽路苍苍凉凉隔烟雾平生惯向图中游老我卧游无胜具昏花疑是雪欲晴剡溪直在无山处何人説与李将军太清岂必留微云豪端巽二肯一扫清光应更余几分天然人境两相值楼头白也思不羣胸中云梦可八九呼吸沆瀣归雄文虎头着我坐岩壑书半席一诣君舟中不须覔谢尚诗成三诵君当闻北村民汤炳龙顿首【淮人居杭授同知以文学名】
　　越山苍苍秋月白江水无声羣动息此时此景天下无缥缈飞楼人独立昔人清赏政尔同苦道丹青摹不得请看此纸如何长卷取素缣三百尺吴兴姚式题
　　李侯登楼见明月清景曾持向人説髙侯忻然为作图剡藤半纸吞吴越西风八月天气凉白露乱下浓如霜万井鳞鳞閟蚁穴羣防防陈鴈行鳯凰翺翔防虎踞斗牛光射潜蛟怒方惊画色辨羽毛尚觉逺林带烟雾嵯峨孤塔撑云霄坐令旺气东南销玉宇璚楼在何许髙低草树寒萧萧隂阳剖割太朴散天地悠悠昏复旦江山千古月千古中秋看月人几换丹青之笔何代无此夜此山应难摹侯能胸次发新意倾泄造化皆无余二公生来不同地燕鲁相望各千里偶然一笑吴山巅城中明日传清事清事城中人得知造化妙处神莫窥唐人兼重广文画辋川况有摩诘诗李侯李侯君宝之钱唐屠约再拜【字存博号月汀杭人尝作教授以诗名】郎潜暇日多防搜夜深独上千尺楼天回海立月政湿风起云涌山疑浮萦青缭白互变灭浮岚飞露寒飕飗潜虬栖鹘声磔磔山鬼木客鸣呦呦城中痴儿方呓语有梦不到千山幽遥岑寸碧目力逺欲遡汗漫凌风游髙侯落笔万象泣写出千古苍茫愁无声诗与有声画一夕异事传南州玉琴在膝酒在手欲写天籁无荘周慿谁为问华表鹤城郭人民今是否弁阳周宻顿首
　　楼据吴山背倚髙寒尘飞不到越山相对老月腾辉羣动息独坐清分沆瀣更满潮声澎湃醉里诗成神鬼泣景苍凉又在新诗外　慿谁妙笔能图绘羡中郎前身摩诘宛然心会拈出清宵无限意半幅溪藤光怪方信有人间仙界云淡天低竒絶处笑僧殊未识丹青在留此轴夸千载庐陵李震敬题
　　吴山靣沧江中秋气飒爽楼居谪仙后公退谢尘鞅孤月出海上髙懐一俛仰佳哉髙侯畵得意超象罔我来秋向晩月色寒莽苍山逺落木净风髙怒潮响奔腾万云气忽驾苍虬上平湖雨翻江渺渺波荡桨回思图畵时嵗月儵已往山川更晦明隂阳递消长人生何独劳局促老穹壌我将乗倒景千载纵清赏松乔遗世人一笑凌烟像巴西邓文原题
　　絶爱楼居卧看山照人秋月入楼寒只今此景那能得时展新图对月看大梁赵孟吁书【字子俊松雪亲弟官至提举】
　　等闲吴越在豪端疉巘微茫月影寒一曲危栏人独倚江山浑在梦中看山隂修竹王英孙【前宋端明殿学士之子仕至监簿】
　　画山昼易工画山夜难状髙侯江海姿落笔势雄放毫芒见神功超忽移物象越冈递起伏浙水尤滉瀁初看浪如山却讶山似浪簸荡烟月间未数溟岛壮兹图歘流传披展神为王何当就谪仙一醉秋阁上南谯张复亨【张刚父先生仕教授赵松雪之友居吴兴】月底江山如昼好楼中几席与秋清剡藤不到髙人手一段风流可得成
　　江行山立月盘桓有客无言楼上看清兴肯随城漏尽夜深风露恐髙寒汉东孟淳
　　风露百尺楼湖海两竒士山空宵月满寥落非城市明月浙河西宛宛毫素里德人与天游恢廓应如此会稽戴锡【戴祖禹山长居杭负俊声与余友甚宻丙寅生丁未嵗卒时年四十有二】
　　地位清髙眼界寛尽收风景入毫端废宫台榭和烟鎻隔岸江山对月看一水中分吴越近层楼低接斗牛寒有声画意吟难了更把瑶琴膝上弹钱唐张逄源【张泉月府判海昌人伯雨之祖】
