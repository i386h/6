<!-- { "loadSidebar": true } -->
　　向年予客荆溪岳君仲逺家仲逺中表姻戚多若王君仲徳其一也仲徳以宋阀阅居州市时延至金坛张天民先生训饬其子弟居久之先生徳孚其身行孚其人凡溪大家无不敬慕之者于是买田筑室请先生挈家荆溪之上今呉县尹徳常则先生冡子也徳常日侍其亲内而家庭外而朋旧人人得其驩心暇辄读书讲学徳业滋进于是徳常充然为荆溪之逸民夫何淮甸兵兴而荆溪遂为戎首向所谓田园室庐尽为瓦砾徳常遂与先生辟地来呉以才名著闻起家呉县丞由丞陞尹县遭亢旱焚刦而徳常能涵煦以仁恩自非才美兼具其能若是乎遂昌郑元祐与徳常有世契见其松石小像而喜之为题于其上云
　　钟英金坛蜚声荆溪以孝以友身修家齐辟地来呉起家佐邑陞之制锦蔼乎仁术峩冠野服松石之间逍遥天游良常之山猗欤先生有此令子尔公尔侯必复其始
　　诵诗读书佩先师之格言登山临水得旷士之乐全非仕非隠其几其天云不雨而常润玉虽工而匪镌其据于儒依于老逃于禅者欤　钱唐王生思善画徳常时年四十二矣东海倪生赞之曰徳常髙情虚彝意度闲雅顾非顾长康之丘壑置身曹将军之凌烟润色又那缘得其气韵耶王生盖亦见其善者几耳今日因过徳常草堂出此图求赞且欲作树石其傍乃先缀数语像上树石俟它日补为之
　　倪　宏
　　倪原道金粟冢燕集图卷【按铁网瑚此卷计六翻今脱去前一翻存世为君援笔赋清游八字俟访完本补入】
　　江隂陆麒
　　傍舟北山下始得北山游灵雨霁秋景石林气萧飕休暇集诸彦令节当中秋逸哉玉山人旷达谁云俦张筵金粟冢桂树天香浮座客阮辈文采瑚钩谈谑继清夜把酒月当头月色既浩浩我懐亦悠悠良会惬冲赏尽醉复奚忧
　　淮海秦约
　　丈夫贵旷达劳生当自释市中竞锥刀营营到昕夕咄哉虎头子素履鄙矫饰丘得夀蔵荷锸任窀穸宾朋适燕会谈笑匪滛佚超然悟世故不受众物役陶情弄柔翰慷慨话畴昔凉风吹皓月照我金粟席嘅彼从戎士畏途犹执防层霄眇无翳髙鸿举修翮
　　毘陵谢应芳
　　忆昔避戎马放櫂来北山相逢适中秋展席解愁颜安知复今夕嘉宴得良会烽烟犹眯目惨澹千里外卓哉山中人旷达谁与俦坐客金粟冢酌醴相劝酬华月出松杪灵飚吹桂子荷锸长自随驹隙去如水摇毫写雅懐绚烂无遗言客亦兴不浅鬪胜寂不喧清欢忘城鼔尽醉倾笑语柱头老令威为作八风舞停杯论古今仰天问嫦娥见此旷达士百世能几何庾楼榛莾暗牛渚风浪恶纵有酒如渑恐亦无此乐夜深月愈白清溪归洄沿一笑谢主人今年复明年
　　华亭殷奎
　　艰时阻良觏故人成逺别始登金粟冢仰见端正月旧游独徘徊桂枝重攀折玉杯承夕露翠竹落苍雪宾筵列才彦末至惭独劣赋诗讵云工庶以慰契阔
　　汝阳袁华
　　郁郁金粟冢冢上金粟开金粟老秃翁领客登泉台明月海底出微风天际来青山白云人酒死亦快哉千古仰髙躅荷锸且衔杯
　　相台翟份
　　绀宇素秋霁归云敛丘隅商令今始半凉飚弄虚徐湛然心迹清天空明月孤觞酌金粟冢骈筵良友于即事成幽赏纵畅以防娱
　　北山良夜风露零聨翩绮席开林坰秋华锦石客愁破沙月水烟诗梦醒池面縠纹扶杖看树头竽籁把杯听旷达何湏论强健从教荷锸似刘伶金粟道人顾阿瑛
　　嘉树蔽日凉飔散烟展席借草待月临川盖既合饮芳割鲜歌斯哭斯以终余年
　　绰山古佳城左股接昆丘水作青龙来九派盘遭周道人金粟冢在彼山之幽圑青桂树枝叶相蜷樛石削华表立碑刻金窠锼人身无百年胡乃三彭仇四大偶一失九丹不能瘳肉血溃臭腐不朽惟髑髅弃之道路傍行者得溺溲狐狸与蝇蚋食嘬纷相雠欲贻后之人以掩面目羞乌兔互出没急行不入邮纵有万丈绳谁能系之留暖穴竞蝼螘凉风灭蜉蝣荣名乃何物汲汲将奚求金谷瑚树天网一夕收美人化黄壤燕子巢空楼大印佩六国散金驰八驺一朝不得志车裂狥九州秦皇与汉武灵药采仙洲玉棺地底金鳬出海陬梨花自寒食夜雨啾啾飞钱化蝴蝶走燐惊鸺鹠混沌凿不死儵忽何能休丈夫不解事老大伤白头何如种秫米压酒日自篘今夕三五夕我已为君谋长缾贮十斛百结青丝兠截江取紫蟹攀树摘红榴周垣设茵席矮几陈脯脩步登白云屏待月豁醉眸划然白虾蟇抱出黄金毬又若摩尼珠跃出骊龙湫吞吐大地影晃漾东南浮老兔玉杵臼捣作人间秋宝城三千里缩景归遐搜宫殿鱼鳞骞木秋云稠【句落字】素娥骑彩鸾舞雪翻电裘手折琼树花竞拂金精流化为五素芒落我白瑶瓯持满向君语借箸请为筹十载苦国难豪杰纷戈矛鸿门碎玉斗桃园宰乌牛战血溅野草饿莩填荒沟我时挈妻孥夜泛苕霅舟有儿握兵符承乏万户侯三年【阙】恵归身作抱官囚平生万卷书怒焚遭郁攸庐墓读内典守节事清修亲友散如雪云树空悠悠独尔数君子艰棘见何由今闻王师出卒伍皆兠鍪防刀走官马千里风飕飕桓桓李将军大旗画蚩尤去秋夺汴城今复追大酋屯兵泗水上添灶扼贼喉东南贡米粟连纲起歌讴我曹幸无恙坐见恢皇猷酒旗指南斗今兹会绸缪请起各称夀我亦相劝酬羣才尽敏捷用作钓诗钩青山忽大笑此意君知不呼童酌大白酹此土一抔他时盖棺了神随和气游巾插空中华撒手鞭苍虬东海招若士西池访阿缑共看麻姑爪当座擘箜篌不必儿女泪暗洒窀穸愁达哉司空图吾今乃其俦大书勒崖壁永絶生前游　右前诗四韵后诗七十韵
　　金粟冢中秋日燕集后叙
　　绰山乃勾呉顾仲瑛氏之先茔在焉予客仲瑛许余三十年而绰山【阙】予与仲尝集防地也前四五年予还会稽山中未几兵变呉下而钱唐遂有北南之限后二年事平予得复来界溪隠处瑞应宫之天基庄适予患风痹手足奇【阙】不得以运掉对客蹇蹇口若箝所居去绰山三四里抱疴频年不能一朝往也且闻仲氏附先茔营茧室【阙】自铭其墓题曰金粟冢则知仲氏之旷达盖有昔贤司空图博奕之遗风焉今年予亦得异人授方药服之阅月向之奇【阙】者亦运掉而能举口之蹇蹇若箝者亦刺刺而能语矣时八月既望顾君以书约游兹山乃予欣然就往而平昔交旧咸集焉慰劳之顷仲瑛肃客登陇借以茵环坐冢上前列短几陈列觞豆各寘笔札于【阙】方兴至而咏情畅而饮不以礼法束也于是顾君觯而言曰齐物我一死生先生门之道也予虽不敏岂以死生动其心哉以其没而吾故人哭于斯祭享于斯曷若生而与吾故人饮于斯赋咏于斯也昔之遭值兵革颠沛吾故人皆得以亡恙而先生之疾适以瘳不必有以相者矣今而丧乱未平今日之集又安知明日为何如也愿诸君各尽欢予亦作而告曰吾有大患为吾有身及吾无身何患之有达生委命视死犹归吾学老氏者固不在论若夫穷理尽性以至于命原始反终而知死生之説孔氏之道也子学孔氏者能不以死生动其心爵禄惑其志子其几道欤子之【阙】是其亦玩世之士也属予疾患以来一切忘世至于身亦忘言亦忘也久矣又何以言为哉既授简于【阙】　　欲予言予与仲氏交最深知最厚而兹山又予尝集游则言又不得忘之矣千古在前万古在后生而与故人饮酒泉台之上则勾呉自顾君始也【阙】　倪生原道仿李龙眠兰亭修禊图【阙】　　于右淮海秦君叙之首是集主客凡十有二人为诗者八人不成诗者四人昆丘朱珪伯盛代予作小篆书于【阙】　　爵余依觞政行罚云至正纪元嵗在庚子是月日匡庐于立叙
　　楚人牵犬徒相秦齐奴锦帐非荣身争如道人自营金粟冢脱畧富贵如浮云往年避名不肯作州尹比年分财尽付与子孙半生落魄江海上芒鞋竹杖乌巾交游方内皆洪儒切磨论道皆诗书交游方外亦佳士慷慨究心论生死百年身世能几何一片头颅已如许许事不可言杯酒聊复尔生即生携壶挈榼酣歌冢傍玩世接舆非楚狂死即死敛棺闭椁蔵形冢里荷臿刘伶正相似生为端正人死为明白邾经拟挽人籁发清商南台説偈天花散飞雨我有绿绮琴为君奏流水君实知音有三耳我有紫霞丹为君绥福履君能服之夀千纪金粟堆前松栢深更入商顔访园绮　金粟道人玉山顾君仲瑛置夀藏扁曰金粟冢而乃放弃声利托迹江湖日与贤士大夫游非旷达其能若是哉此卷则与朋友燕集冢间所着诗文也余阅之再三不觉令人敬叹视世之溺于利欲而切切以死生为忧者盖大相辽逺矣遂歌长诗一章以缀其后云时至正壬寅阳月六日寓柿泾林士曜谨识
　　外録
　　铁网瑚云顾玉山林堂池榭扁题甚多而篇什亦浩繁昔尝编刻纪胜集行于时此金粟宴集不在焉卷首有图乃倪原道仿兰亭修禊笔意予游昆山闻其里中龚氏所藏后归相城沈维时氏得临一本归之小楼中计六翻此卷正徳初予在张文儒家见之
　　原道林屋山图卷
　　林屋佳城图　倪宏作
　　林屋山图记
　　夫人不忘其亲者目有所接而思生焉故春雨霜露君子履之而有怵惕凄怆之心由不忘也茍其不然见日月则不知其明见华岳则不知其大见河海则不知其深况其所接之微而能思者乎黄君云卿其先世居于具区林屋山至其父伯川君始迁于昆山遂为昆山人昆山为市易之区百货坌集可以取赢以给衣食然其地畸褊民庐蜂屯无髙山大泽可登临顾眺以宣湮郁而旷心目云卿因言其父尝曰州之薮为具区其川为三江其浸为五湖其厐厚融淑之气皆环乎林屋之趾吾尝隠几而得三者之胜心甚悦之吾殁得归于彼无遗恨矣云卿乃然出涕曰吾虽获从吾先子之志然昆山去林屋且数百里又限以具区之险嵗时不能一载至墓下吾因图林屋置之壁间使目接焉以思吾亲子为我记之吁是能不忘其亲者也昔狄仁杰登太行顾见白云孤飞而曰吾亲舎其下瞻怅久之思亲之情有同然者然云为动物有时而变能兴吾思不能以系吾思山则有恒山在是吾亲亦在是则吾思亲之心不惟兴于一时且终身系于是矣然孝子思其亲非泛然而思也将思其毓我以恩也将思其教吾以善也将思冀我继序之弗坠也夫是图也一接于目则数者之思交集焉其有斯须而敢忽忘也哉他日云卿又从容指其图以诏其子若孙曰是丘也女祖藏焉女其识之乌乎其有不为云卿之思者乎云卿揽涕曰若然殆庶几乎遂为记昆阳郑东题黄氏林屋山图
　　太湖三万六千顷盘根错节钩连地轴两山东西聨结名洞庭七十二峰巑岏突兀倒影照寒碧翠剑峭拔泠插芙蓉青鳞堂贝阙直下开水府霞车雾辇直上来仙灵洞天林屋古仙境九品地位题山经我尝泛舟揽奇胜胸次空阔吞沧溟鸱夷甫里千载呼不起俯视乾坤浩荡浮秋萍黄坞佳城在山北石上松根生茯苓春园野花散飞蝶夜台宿草栖寒萤人生归欤可为乐返此真宅安清寕盖棺事定万事足谁复强辨谁醉谁独醒嗟君思亲报罔极模写家山开画屏松楸丘陇朝夕宛在目凄怆焄蒿霜露零思亲一念万万古哀哉孝子心茕茕我家家山隔南北干戈澒洞兵尘腥登髙北望魂欲断落日惨澹风泠泠为君题诗泪如雨白头江海嗟吾生赵人苏大年
