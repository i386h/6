<!-- { "loadSidebar": true } -->
　　卿等所进兵帐甚整齐然有未尽处如马军正队一百人余合将傔人作不入队随正队马军数今册上不入队人恐是阙【阙】者当称说阙马人候有马亦系正队数如歩军正队一百人不入队止破三十人充辎重火头可别簇队伍装成帐册进来
　　据册上不入队人至有正使者岂有国家高官重爵养不入队人若不堪战何不拣去此尤当留意
　　付杨倓　押　封
　　朕以荆襄一带控制上游卿俟到官可与赵樽及襄阳统兵官帅臣等同议军中事宜缮葺守备以济国事仍须亲往相视凡有利害条具奏来
　　付杨倓　封
　　览奏详悉足见留心军政深副朕意今拨降麻札刀一千口并所乞铁甲可依数并差人于建康府黄彦节处支请木弩一千枝并弩箭依数并于郭刚处支请其见造铁甲须令甲叶厚实诸州军所造军器亦令坚壮堪好久逺可用更宜勉旃嗣有褒宠中前叶衡造者军器见于甚处安桩及如法否可具奏来
　　付杨倓　封
　　已降指挥荆南民兵就帅府教阅专委卿提器甲务要足备训练弓弩手尤须数多及较量斗力勿令浅软少用枪刀以充队伍仍当遴选兵官缓急可用以统率者以备不测委用想能深体此意益加勉旃
　　付杨倓
　　付杨倓　封
　　已降指挥荆南府荆门军襄阳府拘集民兵等各赶赴瓜州教阅日久理宜优卹可令杨倓黄茂材张子顔先次犒设一次每人支钱两贯文具的实合支钱数一面报本路总领所日下取拨使用令本所却报内藏库拨还
　　付杨倓
　　付杨倓
　　卿逺拊方面军民按堵深用叹嘉目今荆南一路民兵多寡军用器甲弓弩箭凿的实数目一一开具奏来付杨倓
　　右高宗皇帝御札一十有九寿皇圣帝御札一十有二赐臣先大父和王臣存中也寿皇圣帝御札有八赐臣先父枢宻臣倓也国家讐耻之痛自建炎及隆兴天子锐志未始一日不北向也义激于心志形于辞此所见者特其大略也开大帅府之初大父遭逄简防宏济艰难期于克复而后已嗣圣龙飞中兴老臣惟大父在焉总师旅壮戎昭狂【阙】遁詟又将以有为也而大父亡矣先父继被擢用晋位枢庭军政重寄亦备见于亲洒之笔岂茍然哉伏读而叹两朝眷倚之异未有如大父之隆而先父辱知于寿皇岂止焜燿一时而已哉如徒积翫宝笥隐而不见俾圣谟神筭弗克彰显是臣蔽天地之大义没父祖之至宠岂所以侈大贶昭令绩也用敢采求乐石编次刋上庶几贻之后代永永光明若夫翰墨飞蟠灿然霞绮之映汉炯然星辰之下垂顾臣么微安敢廹视臣无任钦戴皇惧而已绍熙四年五月旦日朝奉郎直秘阁通判临安军府兼管内劝农事赐绯鱼袋臣杨文皡拜手稽首恭书
　　君上眷顾之重臣子忠勤之笃可以动天地可以感鬼神可以正纲纪昭昭烈烈万世不能泯也伯高杨征君出示宋高宗付其祖杨和王父子御札及病风热赐祛风丹并切嘱不可犯以艾火灸之帖于戏分则君臣情逾父子骨肉后之忠臣孝子览斯帖者世虽古今亦感激重有启于怀也其卖国背亲之徒见之宁不愧乎至正二十六年歳丙午三月十有二日顔思敬跋
　　太师武恭杨和王以忠勤淬励之功扶翼宋室而高宗寿皇二帝以眷遇之隆俾之赞画军务宻见于书翰往答继而王之子倓出寿皇一知遇之即晋位枢庭亦以翰及如故则博平日之所窃闻者尚能旦旦兴起今获与王之八世孙翰游恭覩贤父子亲承二帝书翰之眞迹其情切而慈其词谨而笃益信向之所闻不为徒慕也吁云龙风虎千载一时焉语曰君使臣以礼臣事君以忠观此岂不有夫且诸葛武侯在汉受知于二主人皆以为絶无而仅有矧王父子并用于朝沐其恩光宠眷则史籍之间昭昭奕奕能不与诸葛异世而同符者欤洪武十五年歳壬戌八月既望吴郡周博识右宋思陵阜陵赐杨和王存中及其子枢宻副使倓御札总三十有九王之孙文皥粹次勒石于今二百五年矣八世诸孙翥间以示予观其论议之详付托之切诚要义激可谓至矣当其时徽钦北迁宗社几覆任武事者非有张韩刘岳及王诸公无以成建炎隆兴之业观此固君人者有以得之乎然止于建炎隆兴而已不能使天下后世无遗憾者亦孰之所为哉于戏六月之诗玁狁孔炽我是用急南渡其甚矣共武之服以定王国王父子同一不忝焉夫惟大雅无念尔祖王子孙尚敬之哉洪武丙子夏六月上澣庐陵杨士奇题
　　国家有难臣子奋不顾身而赴之乃职分之所当为语云君使臣以礼臣事君以忠是也窃惟南渡君臣不能恢复中原为社稷计徒能倚办一二大臣与贼转战于数千里之外虽然理有定数事有未济安得而强为之今观和王杨公暨贤嗣枢宻公克勤王家提兵败贼于淮甸之境数宸翰褒奬赐予亦已至矣而公父子皆能尽瘁王事忠肝义胆感激于君上者昭如日月垂耀于千古而不磨勒之琬琰传之子孙永永可观八世孙翥能什袭珍藏凡见读书君子輙出示以显扬先世之殊遇可谓继志述事者也后之为子孙者尚当宝之时洪武戊寅阳月晦会稽俞镕谨识
　　右宋高宗赐其将杨沂中御札十有八孝宗所赐十有一帖及赐其子倓十帖歴二百余年之久墨迹如新岂易得哉沂中后赐名存中薨諡和王八世孙翥字仲举持以示予欲得一言赘其后夫存中之勲业载在史防高孝之书翰称于古今奚容赘语尝读公传绍兴十四年请诣太学谒先圣帝曰学校既兴武人亦知崇尚如汉羽林士皆通孝经况其他乎当播迁之时方以攻战为事而公之请及此人岂不以为不急之务且非公所宜言殊不知学校之兴乃天理存亡之机人心向背之源实在于此公之所识有异于庸琐之将也能以功名终岂无所自哉孝宗尝题其所藏御书之阁曰风云庆防若公者足以当之矣计当时风云庆防者匪一人而不能保厥君臣之始终则又有可深慨者焉阁今废矣而御札则存也御札之存则赖子孙保防之也计当时受御札者亦匪一人今则不之见而特见之于杨氏抑又有可喜幸者焉仲举好读书居贫奉母确然有守而独于此保防益谨传曰公侯之子孙必复其始杨氏其将复始乎歳己酉冬十有二月廸功郎楚府纪善檇李贝翺书
　　世有通言恩笃父子义合君臣然恩可不劝而笃义未有不孚而合者譬诸齐门之操瑟者焉其不至于投弃亦幸矣古之人有抱负利器勇锐驺发芥视青紫敏手拾之而卒至于颠顿风尘皓首弗遇意气索然防其所恃者李广是也广尝夜行见寝石以为伏虎也射之一发而饮其羽就而扪之始悟为石载射则矢跃而欲仅胜其【阙】乃抚而叹曰石乎我与【阙】　从事且廿余年而所及皆肤寸之功吾诚知侯之不终封而夙志蚀矣何怪乎吾力之不复胜此石也嚱功名之难不其然乎余观赵宋高孝所赐杨和王及王子枢宻公手诏若干什而叹曰宋室南迁乱靡有定王以军功秉国之柄挟震主之威不赏之功指麾三军以操天下之重轻凡在廷臣孰不危之而明良相遭忠义交孚论议措画若出一人褒嘉之重有称比朕郭子仪者而论王之事业无愧辞焉歴宋而明虽百世以逺即盈尺之遗墨尚可以想见二代之余风懿哉王父子得君之盛若是抑亦高孝之义有以孚其心者耶传曰忠臣之后世衍益昌王子孙宜则之永乐庚寅夏六月初吉前正字四明顔慤敬书宋高宗孝宗御札赐其大将和武恭王杨存中及其子枢宻倓者凡三十有九王之孙直秘阁文皞刻诸乐石今三百年矣其八世孙翥出其墨本示予云章宸眷若前日事于以窥其君臣之际风云庆防鱼水相资恩礼并隆有非偶然故宋不失旧物而王保厥骏功福延后裔有由来矣洎读王列传观其请诣太学谒先圣及金人议和请拘其使能归我族属还我旧壤损歳币复白沟之界则和议可从不然请斩其使亟图恢复则其辅世经国之谋逺矣使其言而宗泽岳飞之徒无死则宋之天步岂徒局促江介而已哉至其请命于朝俾厥祖宗闵厥考震死难之节大白于当世忠介忠毅之諡偕下显忠报忠之庙两立锡其祭器许祭五世其祖母刘流落蜀陇祷祠访问间闗数千里外卒迎归致养其纯孝之感又如此大伦克尽忠孝两有人纪赖焉翥字仲举居约而有志绩学以适道其忠敬行于家信义达于友卓乎杨氏之贤子孙也天爵之脩人爵之来以复其初则有不期然而然者遂识诸末简云永乐癸巳前浙江分宪安成周子冶书
　　昔之有天下而以天下系其心者虽衰亦不至于遽亡为人臣能以忠义立大节虽亡其子孙必有振发之者距淳熈十二年又九十禩宋亡和王八世孙翥以行学为皇明翰林院检讨于乎信哉永乐丁未三月初吉翰林五经博士庐山陈继识右宋高宗孝宗玺书皆与和王杨存中父子者观其倚重图全之意委曲至到而眷爱之情不啻如家人父子令人感激思奋于易世之后况身亲之者乎方是时国步方艰大耻未雪易曰王臣蹇蹇匪躬之故存中之谓欤其孙临安通判文皞勒之于石以垂永久八世孙翰林编脩翥间以示予谨书此复之宣德壬子孟冬初吉嘉议大夫太常卿兼翰林学士南郡杨溥识
　　孝宗
　　宋孝宗御书政道帖【行楷书纸本】
　　张素召见问以政道对曰隋主好自专庶务不任羣臣羣臣恐惧唯知禀受奉行而已莫之敢违以一人之智决天下之务借使得失相半乖谬已多下【原迹下字旁注】谀上蔽不亡何待陛下诚能谨择羣臣而分任以事高拱穆清而考其成败以施刑赏何忧不治上善其言　赐曾觌
　　隆兴二年中秋日臣觌等从上诣德寿宫谒见朝囘上御内殿语臣等为政恤民之道甚难往者苏湖潦饥发封桩赈济运纲稽缓出内帑助调小民犹有琼林大盈之言安知吾心哉顾政不勤则荒民不卹则怨人心然也吾常戒愼不敢怠忽臣觌等拜手稽首谨称贺曰诚如圣言毋以逸豫为期而思海宇之广边境之虞必使人物咸若登春台跻寿域而后可同乐也猗欤盛哉上是日阅唐史至太宗与张素语隋主有好专之失亲洒宸翰以寄其思推广当时太宗为治之意语臣等曰吾行有不逮即时奏毋故书此以赐卿臣觌谨捧领谢无任感激伏书于下八月十六日中大夫秘书监丞兼左谏议臣曾觌记【行书纸本】
　　宁宗
　　宋宁宗止盗帖【行楷书纸本】
　　上与羣臣论止盗或请重法以禁之上哂曰民之所以为盗者由赋繁役重官吏贪求饥寒切身故不暇顾亷耻耳朕当去奢省费轻徭薄赋选用亷吏使民衣食有余则自不为盗安用重法邪自是数年之后海内升平路不拾遗外户不闭商旅野宿焉又尝谓侍臣曰君依于国国依于民刻民以奉君犹割肉以充腹腹饱而身毙君富而国亡故人君之患不自外求常由身出夫欲盛则费广费广则赋重赋重则民愁民愁则国乱国乱则君防矣朕常以此思之故不敢纵欲也
　　理宗
　　宋理宗御书赐郑丞相
　　朕诞节再临集英锡燕因成一诗
