<!-- { "loadSidebar": true } -->
　　书史防要云米友仁字元晖小字虎儿芾之子官至兵部侍郎博学嗜古善书黄庭坚尝戏之诗云虎儿笔力能扛鼎教字元晖继阿章心画之妙得于家传不可尽述识者谓宋之有元章元晖犹晋之有羲之献之或谓作斜弩之笔一字皆成横敧之势欲自成家而用心太过耳

　　书画彚考卷十一
<子部,艺术类,书画之属,式古堂书画汇考>
　　钦定四库全书
　　书画彚考卷十二
　　刑部左侍郎卞永誉撰
　　书十二
　　宋
　　吕公弼
　　吕寳臣子安学问帖【行书纸本】
　　子安学问博赡材智深逺岂能久困常选方朝廷搜扬俊异用特立之士何必借誉平常之流公弼再拜韩　琦
　　宋韩魏公二帖
　　小恳帖
　　琦再拜啓琦有小恳容易干聒台听琦向者自并易相事简公暇因辟后圃起一堂名曰昼锦盖取古人荣守本邦之义时杜正献公以降往往有诗以光贲之已而被召归阙常欲求公文百十字以记之为邺中不朽之事拜接几十年卒畜缩不敢措一语今守相赵元甫知琦欲有求于公遂能用心获一美石磨砻已就且有书见督云早丐公文至则便可镌石琦以此不自量度辄以诚请公若怜而许之不独夸耀闾里诚获托公文遂为无穷之传矣如曰未可幸恕妄作皇恐皇恐谨奉手啓上闻不宣琦再拜啓
　　信宿帖
　　琦再拜啓信宿不奉仪色共惟兴寝百顺琦前者辄以昼锦堂记容易上干退而自谓眇末之事不当仰烦大笔方夙夜愧悔若无所处而公遽以记文为示雄辞濬发譬夫江河之决奔腾放肆势不可御从而视者徒耸骇夺魄乌能测其浅深哉但褒假太过非愚不肖之所胜遂传布之大恐为【阙】　之玷此又捧读慙惧而不能自安也其在感着未易言悉谨奉手啓叙谢不宣琦再拜啓参政侍郎台坐
　　张敬夫尝言平生所见王荆公书皆如大忙中写不知公安得有如许忙事此虽戏言然实切中其病今观此巻因省平日得见韩公书迹虽与亲戚卑防亦皆端严谨重畧与此同未尝一笔作行草势盖在胸中安静详宻从容和豫故无顷刻忙时亦无纎芥忙意与荆公之躁扰急廹正相反也书札细事而于人德性其相闗有如此者熹于是窃有警焉因识其语于左方庆元丁巳十月庚辰朱熹
　　曾　巩
　　曾子固局事多暇帖【行楷书印书纸背】
　　局事多暇动履禔福去逺诲论之益忽忽三载之久跧处穷徼日迷汨于吏职之冗固岂有乐意耶去受代之期虽幸宻迩而替人寂然未闻亦旦夕望望果能遂逃旷弛实自贤者之力夏秋之交道出府下因以致谢左右庻竟万一余冀顺序珍重前即召擢偶便专此上问不宣巩再拜运勾奉议无党乡贤二十七日谨啓曾　宰
　　曾湘潭五十郎帖【见下曾氏诸帖内】
　　曾　布
　　曾子宣被召帖
　　曾子宣与宋亲帖【俱见下曾氏诸帖内】
　　曾　肇
　　曾子开奉别行复帖【行书纸本】
　　肇奉别行复嵗暮倾乡实倍常情但公私纷纷为问不数甚自媿也别纸丁宁岂惟益友忠告之谊亦出于忧国恳恳之诚反复数四不胜感叹衰拙于此岂能恝然但再三则凟终恐无补尔余非会面不究所懐逺书万一流落不可不虑也海陵过此相见诚如所谕所谕广陵之传廼邸吏误报乘流得坎任其自然未尝以此为念上下匮乏所在皆尔非独彼也嵗晩益寒强食自爱为祝肇又上
　　曾子开造门帖【行楷书纸本】
　　肇顿首啓比获造门幸承余教继蒙手笔感服并深稍间再参候谨因还使上啓伸谢不宣肇顿首再拜给事阁下
　　曾　纡
　　曾公巻草履帖【草书纸本】
　　纡以道半雨淖狼狈之甚欲烦左右置草履以济兵卒漫照公文去幸留念今晩恐不可行来日相见纡再拜久直知县七哥　借一二十人来相接左言
　　曾氏诸帖
　　曾子开五十郎帖
　　五十郎久不得书计侍二十嫂同诸弟各安此中如常不知汝已纳妇未必不辍讲学为文有新文诗寄来看此外且须倍自谨慎每事三思不可因循自肆取诮乡里也爱汝至切故及此言能相听否余惟与诸弟多爱晋晋行者脩学必渐成立更且勤学蛮哥亦计长进郡君传语廿【阙】已下更不别书各好将息为祝陈家四十八娘必常得书计安计安二月五日启咨　三十郎颇自成否且更勉之
　　曾子开近疎帖
　　肇近疎闻问方深企想辱书甚以为慰讯后安否何如衰薾比幸安完他不复道闲居讲学想甚自得尚阻披见千万厚爱草草不悉肇手启宋亲茂材
　　曾湘潭五十郎帖
　　五十郎人来得书甚慰逺念即日同汝母五十七已下一一安乐此中如常诸不复道知渐习举业甚好莫须入州学否且更勉励自立不可更作少时可悔事也五十七等脩学有次第否各须勤学不可因循有文字寄来看此外与汝母各好将息陈郎四十八今在【阙】处已到官未因书言来人囘草草五月四日启付五十郎甫伯仲宰上
　　阙欵诗
　　父传佳句爱山为爱山奇景物闲今去折腰縻吏职欲圗捧檄慰亲顔江涵秋潦鲈鱼美岸入春【阙】荻笋斑粗有时羞供养俎敢辞碌碌守门闗
　　曾兄恵然见临笃叙世契示以先哲遗墨稽首敬观因题其后
　　家传文献六经香袖有骊珠日月光乔木隂隂人已逺祗应故笏是甘棠嘉泰壬戌七夕前三日豫章李大异
　　曾子宣被召帖
　　布启被召经途特辱垂访廹于行役不及谒谢幸冀财恕乍远保爱为祝聊奉启代面叙不宣布手启上徐君茂材足下
　　曾子宣与宋亲帖
　　布叩头为别滋久良以驰想每辱书示审【阙】况佳福兼承旦夕遂还侍下趣装谅亦劳止新涂去此不逺因风频恵问为佳尔未相见间多爱五娘子不日离家想离恋不易更宜寛中加爱六妗已下一一同此伸意为烦恼中未及子细不讶不悉布叩头宋亲茂材
　　熹未冠而读南丰先生之文爱其词严而理正居常诵习以为人之为言必当如此乃为非茍作而于王子发舍人所谓自比刘向不知视韩愈为何如者窃有感焉今乃得于先生之族孙潍见其亲笔不胜叹息文昭公字顷尝于长乐僧舍见之至于湘潭文肃之书则亦今始得观也绍熙甲寅夏四月廿二日新安朱熹书于宜春昌山渡之客舎味南丰先生右军墨池记方勉学者进于道德何暇役心字画间者今观此帖亦未尝不善也新安朱公因覩亲笔而极论先生之文盖璧庆元初与公同在史院暇日评本朝诸老之作公所推许视今巻中语一同又为璧诵范贯之奏议集序不遗一字时公春秋已高强记犹尔况其论说魁伟阐明圣真盖将与先生并传于千载而未知孰为先后也染翰工拙宜公所畧而独有感于斯文视先生记墨池之意亦何以异哉嘉定元年四月眉山李璧
　　南丰兄弟之文自成一家尝得玩诵其翰墨及湘潭帖今始见之道夫力学当世其家所勉之而已嘉定【阙】子上已后二日吴郡衞泾书于临川驿舎观道夫寳藏先世手泽文献所在班班可考兹孝子慈孙之心也嘉定元年孟夏甲子永嘉徐谊敬书于豫章襟带堂
　　陈后山谓向来一瓣香敬为曾南丰糿诵是诗暨读先生元丰类藁其言必止乎仁义诚一代之儒宗是知当时学者起敬起慕后山独发之吟咏也先生手泽散逸族属居多族孙道夫讲书摭其所有寳藏惟谨合诸祖翰墨刋成大轴一日【阙】访逮出以见示再拜敬观家学之渊源端有自来矣道夫之尊府艇斋先生早游韩吕之门旋谒名公大老琢磨讲贯学成行尊曾不求于闻达伟哉区区幸窥先哲之典型更识名门之文献敛袵为之三叹道夫笃志切问卓然自立于乡曲咸谓克世其家云嘉定辛巳五月上澣襄阳王【阙】谨书
　　曾公道夫出示先世手泽敛袵拜观之余敬题二小诗嘉定壬午下元日里人聂子述
　　香瓣平生满意薰更参曲阜问闗津只疑黄阁官尊贵不敢近前丞相嗔
　　一门翰墨森圭璧诸老题评粲锦花珍重云仍好收拾夜虹贯月定君家
　　顷年尝见曲阜手泽于番阳彭尚书家后又两见文肃真帖然忘其处所矣若南丰与湘潭翰墨则未之见也来抚访迹故家于是识湘潭之孙潍而因得尽窥其先世四君子典刑虽纸弊墨渝生意曅然故在不谓衰莫潦倒犹有此一幸遇也敬书以志喜嘉定癸未夏浚仪赵汝谈
　　予平生阅前軰翰墨不少独南丰湘潭文肃文昭手泽虽在乡里乃未之见道夫曾兄一日出此轴以相示见其书犹见其人焉敛袵读之所得多矣若夫四公之文章履行近世诸贤已自着语无所容喙姑纪嵗月以附巻尾嘉定甲申夏六月甲午里人董居谊
　　荆公南丰皆以淡墨片纸荒率行草而人往往从其后收之易世之后敬之如此此如敧破防煨半芋振衣迎客客主无语而意自消因思少年举子一门三第非四方所少功名富贵竟亦何足复道惟人自有集列为三文大者见称欧曾此大江以西文山文水太平星聚诸贤福力左提右挈流风余泽不乏不衰是以至此也而非一家之庆一人之禄一书生之所能也此巻家乘在流落为多在文献为少盖后又百八九十年而征宋犹有存焉庐陵刘辰翁
　　文定公书如谢家子弟虽时蹇偃不端正自爽垲有一种风气文肃公书如高丽吏人抗浪甚有意气文昭公书如玉环拥肿自是太平人物湘潭公书如吴兴小儿形虽未成而骨体甚隽一见此众妙何其幸欤丁亥四月十八日陈黄裳观
　　即文公之书翰可以尽情而谨礼赵侯履常之说得之观曾公之致力于艰阨可以知其为人傅侯仲珍之说得之文公之盛德固学者所当法曾君之尚义其亦岂易及哉寳庆二年上元日西山真德秀书
　　广贤曾堂宾出示先世手墨敬题廿八字滕斌西风吹老髩根霜几度青山送夕阳回首渊明今已矣黄花犹带晋时香
　　吾郷人物之盛莫逾曾氏一门者南丰兄弟之后有艇斋景建焉艇斋之闻孙广贤袖示先世遗墨读竟为之畅然噫乐其所乐忧其所忧安得见斯人也哉乡后学吴澄敬书
　　前人手泽满脩椽嵗月无多已弃捐谁似文安遗帖在至今珍袭作家传
　　片言流落总吾师策藁谆谆妙救时但恨故家三四纸起人无限后来思　大德丁未六月望盱眙周端礼
　　南丰而后艇斋君忠义词章萃一门手泽流芳凌刦火钦承犹得到来孙大德丁未立冬日前宫讲陈随隐拜题
