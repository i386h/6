<!-- { "loadSidebar": true } -->
　　杜如晦　　　房龄　　　于志寜　　　蘓世长薛　收　　　禇　亮　　　姚思亷　　　陆徳明孔頴逹　　　李元道　　　李守素　　　虞世南蔡允恭　　　薛敬　　　顔相时　　　许敬宗盖文达　　　蘓　朂【墨迹九行每行二人】
　　儒林华国古今同吟咏飞毫醒醉中多士作新知入彀画图犹喜见文雄大观戊子歳御笔【行楷书】
　　唐太宗得杜如晦房龄等十八人佐命兴邦臣考其施为皆不能稽古立政然终致其君至太平者盖唐乗大乱之后饥易为食渴易为饮故事半古人功已倍之也太宗尝曰秦汉不足袭三代损益如何房杜不能对遂命魏征与龄等宿中书省讲议终不能定太宗曰礼废乐壊朕甚闵之有志不就古人攸悲对曰非陛下不能行乃臣等无素业何愧如之征与龄如晦慙栗而出龄相谓曰有元首无股肱诚可叹也盖龄如晦学非尧舜三代其所操知秦汉蹇浅卑近使太宗无乡举里选制礼作乐之功后之学者未尝不掩卷太息今天下去唐又五百余歳皇帝陛下睿智生知追述三代于是乡举里选制礼作乐以幸天下足以跨唐越汉犹慨然缅想十八人图其形寄意于诗什有廱泮育贤今日盛彚征无复隠蒿莱之句求贤乐士可见于此则成人有徳小子有造当如圣志十八人不足道也大观庚寅季春望太师鲁国公臣京谨记【行书连徽庙御书十八学士姓名共高丽纸三接长六尺五寸高九寸五分】
　　周文矩
　　周待诏唐宫春晓图卷【一名宫中图】
　　外録
　　澹嵒居士张澂题宫中图摹本云周文矩宫中图妇人小儿其数八十一男子冩神而装具乐器盆盂扇椅席鹦鹉犬蝶不与文矩句容人为江南翰林待诏作士女近周昉而加纎丽尝为后主画南庄图号一时絶笔他日上之朝廷诏籍之閟阁宫中图云是真迹藏前太府乡朱载家或摹以见馈妇人高髻自唐以来如此此卷丰肌长襦裙周昉法也余在峤南于端溪陈高之裔见其世藏诸帝像左右宫人梳髻与此畧同而了鬟乃作两大鬟垂肩项间虽丑而有眞态李氏自谓南唐故衣冠多用唐制然风流实承六朝之余画家者言辨古画当先问衣冠车服盖谓是也绍兴庚申五月乙酉澹岩居士张澂题
　　周文矩蘓若兰话别防合图卷【一名织锦回文图】
　　外録
　　画系云周文矩画蘓若兰话别防合图卷后有李易安小楷织锦回文诗并则天璇玑图记书画皆精观于陈湖陆氏此本旧为元素府君购藏余感其事为着字字锦竒行世
　　书画舫云崇祯戊辰暮春之望过项氏获观周文矩织锦回文图卷备冩送别防合情景人物树石皆佳前有凌晏如题署后有宋人细书璇玑图诗则天皇后御制记文或云李易安笔也
　　文矩村翁嫁女图卷
　　外録
　　书画舫云周文矩村翁嫁女卷所画人物极异龚开临本亦自佳
　　周待诏倦绣诗意图卷
　　外録
　　书画舫云文矩行笔痩硬战掣全从后主李煜书法中得来严分宜藏其倦绣诗意图卷呉原博先生故物也当时后主题其左方云辽阳春尽无消息夜合花开日正西此本书画皆精妙今归韩太史存良家余屡见之
　　又云朱希孝太保承袭累代之赀广求上古名笔属有天幸防折俸事起颇获内府珍储由是书画甲天下而韩存良太史素号博雅于朱公称石交朱寻卒书画悉归之太史名物防合信有数哉
　　文矩阿房宫様图卷
　　外録
　　书画舫云阿房宫様一卷南唐周文矩笔今藏震泽王氏树石茂宻人物古雅前后界画楼阁尤精细迥出恕先避暑宫殿上乃是仿效唐人之作诚絶品云
　　广川画跋云宣徽南院使冯当世得阿房宫图见谓絶艺绍圣二年其子翊官河朔携以示予考之此殆唐世善工所不知其经意致思还自有所出哉将发于心匠者能自到前人规矩地邪然结构密致善于位置屋木石甓自有尺度可求无毫髪遗恨处信全于技者也按始皇以咸阳人多先王之宫庭小丰镐间帝王之都也乃营作朝宫渭南上林苑中先作前殿阿房东西五百歩南北五十丈上可坐万人下可建五丈旗周驰为阁道自殿下直抵南山表南山之巅以为阙为复道自阿房渡渭属之咸阳以象天极阁道絶汉抵营室三秦记咸阳之旁三百里内宫观二百七十复道相连帷帐钟鼔不移而具天下以其作宫阿房基傍阿房今梵语有之盖当周末人言也故名如此逮二世时诏谓先帝为咸阳宫庭小故营阿房为室堂未就于是复作阿房夫秦以再世事此宫极天下之力成之其制作恢崇嚣广宜后世之侈靡未有及之者此图虽极工力不能备冩其制至于围绕骊山驾谷凌虚上下相连重屋数十相为掩覆与史所书异矣此疑其为后宫备游幸者也杜牧赋阿房谓二川溶溶流入宫墙五歩一楼十歩一阁廊腰曼回钩心鬬角钉头磷磷瓦缝参差与此图相合彷佛可以见也岂牧得见图像而赋之耶
　　周待诏戯婴图卷
　　外録
　　书画舫云周文矩戯婴图卷为绍兴秘本后有钱舜举诗及文休承等跋休承定为眞迹乃呉可文携示者与韩氏村翁嫁女卷不类当细辨之画鉴云士女之工在于得其闺阁之态唐周昉张萱五代杜睿周文矩下及蘓汉臣辈皆得其妙不在施朱傅粉镂金佩玉以饰为工余尝见收宫女图文矩笔也置玉笛于腰中目视指爪情意凝伫知其有所思也又见文矩画髙僧试笔图在钱唐民家一僧攘臂挥翰旁观数士人咨嗟啧啧之态如闻有声眞奇笔也
　　襄阳画学云江南周文矩士女面一如昉衣纹作颤笔此盖布纹也惟以此为别昉笔秀润匀细
　　李　成
　　李咸熙寒鸦图
　　余观此画林深雪积寒色逼人羣鸟翔集有饥冻哀鸣之态亦可谓能矣子昂
　　饥冻哀鸣不忍观使余一见即心酸明年丰稔春风暖逺举髙飞羽力寛贯云石题
　　老树枯苔雪乍晴饥乌飞集噤无声蒺藜沙上花开早且让春风与燕莺延祐元年七月山村人仇逺
　　残雪羣乌下草莱林栖不定自鸣哀画工笔底天机熟只欠遥空独鹤来恕斋班彦功
　　雪后寒林玉压枝饥鸣翔集不成飞世间多少无知物不似羣乌预识机行斋陈迈
　　李营丘山水寒林图
　　山水寒林李营丘神境也其位置盘礴自得其气韵飘渺欲僊其骨力矫矫如游龙其神彩霏霏若翥凤迹简而意淡登顾陆之堂细密而精微入展郑之室风日晴美时清心展阅恍置身在寒泉古木间耳世贤子
　　外録
　　瑚网云万厯癸卯秋歙客质绘册于先子高君明水来见遽持去后再期明水以逾期不听赎巳濡墨缀竹树客诉非巳物将奈之何惟所携李咸熙画一轴原值二百五十近付善手汤氏装潢甫完无已将此画典偿之耳泪潸潸下先子恻然称贷多金存其画客一去杳然未几董太史宰过舎极鉴赏是幅正欲跋其上防兵宪邀宴连速不果先君遂自题数语至崇祯己卯夏竟被姑溪友人赚去余不惮千里追返内人叹曰世已为无李论君何必作有李论而役役如此余笑曰不知其人视其画诚如东坡所云缥渺营丘水墨仙乎因述当年典画事尔尔
　　又云名画李成以山水供奉禁中然以子姓饶赀为宫市珠玉大商不易为人落笔惟性嗜香药名酒人亦不知独相国寺东宋药家最与相善每徃醉必累日不特纸素挥洒盈满箱箧即铺门两壁亦为淋漓泼染识者谓壁画最入神妙惜在白垩上耳此宋时百歳袁老枫窻小牍所载掇之用补画史
　　营丘江山招隠图卷【绢本】
　　健枝无冗笔树外来江山洲渚芦荻空斜阳淡烟鬟归鞍倦危桥短蓬止荒湾业渔古云乐寜论晋宋间菰米莼菜羮妻儿有余间坐令王李辈濡毫破天悭展玩不去手緑隂掩柴闗浩歌沧浪辞濯我尘土顔悠悠江湖梦隠者招不还朱方郭畀题
　　李咸熙暮林叠岫图
　　桑苎未成鸿渐隠丹青聊作虎头痴乆知图画非儿戯到处云山是我师泽民朱润
　　李光禄雪溪待渡图
　　外録
　　书画舫云韩朝延家雪溪待渡巨幅上有希蘧庵题咏虽未必真犹是郭熙以上手笔
　　营丘寒林图
　　外録
　　书画舫云福建林公兆家咸熙画本上有跋云太师文公家藏李成寒林图用笔神妙意度清奇有宰相吕大防范纯仁宗伯判陈仪郎李公麟蘓轼同观执笔轼也按咸熙画迹宋时较少故米老有无李论此帧兼有魏了翁书题识神品上上归田録云近时名画李成巨然山水包鼎虎赵昌花果成官至尚书郎其山水寒林徃徃人家有之巨然之笔惟学士院玉堂北壁独存人间不复见也包氏宣州人世以画虎名家而鼎最为妙今子孙犹以画虎为业而曾不得其髣髴也昌花果冩生逼真而笔法輭俗无古人格致然时亦未有其比
　　画系云宋人画山水者例宗李成笔法许道寜得成之气李宗成得成之形翟院深得成之风后世所有成画多此三人为之
　　朱氏画史云山水李成只见二本一松石一山水四幅松石出盛文肃家今在余斋山水在蘓州寳月大师处秀润不凡松劲挺枝叶鬰然有隂荆棘小木无一冗笔不作龙蛇鬼神之状今世贵侯所收大图犹如顔栁书药铺牌形貌似尔无自然皆凡俗林木怒张松干枯痩多节小木如柴无生意成身为光禄丞第进士子祐为谏议大夫孙宥为待制赠成金紫光禄大夫使其是凢工衣食所仰亦不如是之多皆俗手假名余欲为无李论【按寳月本蜀郡人蘓氏子也而云蘓州盖属语误或云寳月游寓蘓台故来称之】
　　又云寳月收李成四幅路上一才子骑马一童随清秀如摩诘画浩然成作人物不过如是他图画人丑怪赌博村野如伶人者皆许道寜専作成时画
　　又云余家所收李成至李冠卿大扇爱之不已为天下冠既购得之背于眞州昭宣使宋用臣自舒州召还见之太息云慈圣光献太后于上温清小次尽购李成画贴屏风以上所好至辄玩之因呉丞相冲卿夫人入朝太后使引辨眞伪成之孙女也内以四幅为真拆奉上别购补之勅用臣背于内东门正与此类因语然嘱吾爱惜余亦甚珍之及得盛文肃家松石片幅如砥干挺可为隆栋枝叶凄然生隂作节处不用墨圈下一大防以通身淡墨空过乃如天成对面皴石圆润突起至坡峰落笔与石脚及水中一石相平下用淡墨作水相凖乃是一碛直入水中不若世俗所效直斜落笔下更无地又无水势如飞空中使妄评之人以李成无脚盖未见眞耳刘泾自以李成眞笔多于是出示之良乆乃曰此必成师也
　　李营丘茂林逺岫图
　　曾祖母东平夫人实申国文靖公之孙枢使恵穆公之女也右李营丘成所作茂林逺岫图即曾祖母事先曾祖金紫时奁具中小曲屏大父少卿靖康间南渡与赵昌徐熙花携以来今皆保藏敬书所自以诏后世嘉定己卯歳冬至日古汴向亖若氷因再装池以示友人姚子晦徐元海夏齐卿朱仲几刘宋儒【韩侂胄阅古堂图书皆出于向若氷鉴定】
　　李营丘平生自贵重其画不肯轻与人作故人间罕得米南宫至欲作无李论盖以多不见眞也此卷林木苍古山石浑然迳岸萦回自然趣多类荆浩晚年合作至正乙巳六月廿日呉城卢氏楼观延陵倪瓒
　　李营丘作茂林逺岫图倪云林评其有浑然天趣者也东平夫人之曾孙尝识其曾祖金紫时小曲屏之具今观其峰峦叠翠草木聮青舟车徃还亭舘森鬰有无限眞赏良可嘉也内监呉公用诚得之不啻拱璧余特识之如右云时治三年秋八月廿五日也文华殿直之暇云间张天骏
　　外録
