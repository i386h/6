<!-- { "loadSidebar": true } -->
　　有子有子风骨殊释氏抱送徐卿雏四月八日摩尼珠榴花犀钱落绣襦兰汤百沸香似酥歘随飞藿飘泥涂汝兄十三骑鲸鱼汝今三歳知在无呜呼四歌兮歌以吁灯前老影明月孤
　　有妾有妾今何如大者手将玉蟾蜍次者亲抱汗血驹晨妆靓服临西湖英英鴈荡飘璚琚风花乱坠鸟鸣呼金茎沆瀣浮污渠天摧地裂龙虎徂美人尘土何代无呜呼五歌兮歌郁纡为尔迎风立斯须
　　我生我生何不辰孤根不识桃李春天寒日短空愁人北风吹随铁马尘初怜骨肉钟奇祸如今骨肉更怜我汝在空能婴我怀我死谁当收我骸人生百年何丑好黄粱得防俱草草呜呼六歌兮勿复道出门一笑天地老
　　一读此三诗便见老兄悲痛眞切之情事至于此为之奈何凡事只待千二哥至造物自有安排
　　一可将此诗呈嫂氏归之天命仍语靓妆璚英不曽周旋得毋怨毋怨徐嬭以下皆可道达吾此意当此天翻地乱人人流落天数奈何奈何
　　一可令柳女环女好做人爹爹管不得泪下哽咽哽咽一此诗本仍可纳之千二哥兄天祥家书达百五贤妹右已上诗八首宋丞相文信公之所作也公讳天祥字履善庐陵人穆陵之丙辰状元也遭宋末造间关万死卒以自献使后圣有作安知不与三仁并称淮隂龚开尝录公大概而议其不当出使然公岂不知自惜遣他官祈请特当是时国亡在咫尺茍可以存社稷保斯民虽死亦不暇顾又乌计寻常琐琐礼仪哉八诗虽皆载公指南录千载之下读之輙使人流涕不休则其増夫三纲五常之重然后知诗之有裨益于世教者多矣淮南刘安于楚辞有曰推此志也虽与日月争光可也呜呼岂独楚辞哉至顺四年四月戊寅京口陈方拜书右文信公遗墨前参知政事本斋王公所藏公殁已久家人理筐箧书尺丛积顾是纸损烂将裂以拭巵匜公之子季境适至识为信公书咄唶惊异亟命装池以完呜呼岂非有神物守防之欤不然英灵之气不泯而致之欤是诗之作念国家之覆败痛骨肉之离絶其情切其辞哀使人至不忍读然其竭孤忠于所事付一死于素定其志决其气壮闻者为之兴起可谓仁至而义尽矣先贤尺牍人尚皆藏弆之矧信公之精忠伟然震辉古今翰墨光芒垂示臣子者乎不惟王氏宝之百世而下固夫人之所同宝也史官河东张翥书
　　公既变姓名诡踪迹间关万死然后由扬子江入苏州洋展转四明天台以至于永嘉其濒于死者一日夕之间不知其几也方是时公于一死既已素定故能于一话一言之际从衡颠倒不失所谓忠与义呜呼宋有天下几四百祀其亡也仗节死义者多矣然皆不若公更万死而不少屈至竟而后归于一死妻妾子女在所钟情故其辞为尤痛云遂昌郑元祐拜书
　　文信公当国朝至元戊寅歳厓山事溃被拘北行此卷诸诗即是歳道中所作后五年为至元壬午遂执节以死呜呼自古人臣遭国家防亡能秉志不迁从容就义为天下后世所向属未有盛于公者也观此诸诗则知公之所以处死生之际者可谓审矣呜呼百世之下读其诗而有不为之感激流涕者尚为有人心也哉至正十年歳在庚寅五月甲子布衣金华王祎谨书
　　语有之嘻笑之忿甚于裂眦长歌之哀过于恸哭文信公之忠肝义胆炳白当世正不在柴市忼慨就死之日实在夫弟妹输写无聊之时其衷抱精神死别痛苦固天壤之大不幸而为古今无敌之盛名要不待后之人极口赞说予尝怪战国之士若侯嬴田光辈自负奇节卒不过以一死为人为长技噫市井小夫感恩酧利之际区区所谓泰山之重鸿毛之轻殆无足言者以信公之慷慨于弟妹子女下至婢妾从容慰藉于垂死之际顾若辞祸而不可得者然后眞能以义处死盖蹈义难蹈白刃非难人独鲜能知耳吴下陈谦谨书
　　予每读公指南录至其为母夫人小祥并怀弟妹妻妾子女诸诗未尝不为之流涕太息也今于王君季境家获观公所作诸诗眞迹忠义之气蔼然于纸墨之间直与日月争光予虽从浮图学槁木死灰之人亦不能不为之感动使章甫逄掖有国有家览之当何如哉当何如哉洪武十三年秋七月吴郡沙门道衍
　　信国文公忠义志业炳着指南录此眞迹诗歌八首元季诸君子题赞备至然中可疑者陈方子贞云淮隂龚开议公不当出使时国亡在咫尺焉计寻常礼仪哉龚开者字圣与同陆秀夫君实在李庭芝祥甫幕府国亡晦迹作信公及秀夫传金华吴莱立夫称其志节孤峻论议高古二传文类迁固窃考出使一事信公亦尝自悔有诗曰老马翻迷路羝羊竟触藩是则子贞非独不知圣与而亦弗考指南录之诗也次则张翥仲举元末任翰林承旨封潞国公逆臣博啰矫制令草诏力拒之曰臂可断笔不能操国濒亡忧愤而死次则王祎子充入国朝官至翰林待制洪武壬子持诏谕云南梁王把都忼慨弗屈次年被害没谥忠文次则陈谦子平夙尚孝弟笃学力行兄训任江浙省照磨谒告还吴适张士诚兵至谓谦曰汝无官守宜自为计子平曰兄在吾何所之城陷兵入胁训不屈遂刃其胸子平奋前蔽兄因并遇害又其次则郑元祐明徳元季名士官至儒学提举而终呜呼忠义者人极赖之以立亘万世弗泯也卷中题防者五而仲举子充子平俱克捐生蹈义诚无愧信公矣独惜当时执国柄守封疆者多卖国生降茍存视息未久渐灭甚则死于盗贼兵刃贻臭千古迨其后裔闻信公事未有不以前人为愧也此卷出王积翁子都中家今归同邑陈符原锡呜呼仲举不云乎岂独王氏宝之百世之下固夫人之所同宝也呜呼悕矣信公死节后一百六十三年是为皇明正统九年甲子歳海虞吴讷识
　　文信公之死伟矣其危急流离之际亦惟其能以诗发之故信公之有诗如屈原之有骚皆善明其死者也钱公世恒以家藏三诗示予葢出公亲书以寄其妹氏此又原之女嬃也乎其诗今载指南录中而此则系以与其妻妾子女决絶之言呜呼泪下如雨读者犹然而西台恸哭如公门下客者未必其涕之无从也吴寛
　　文履善瑞阳帖【小行草书纸本横卷】
　　诗【项氏编号内项氏诸印不録】
　　天祥皇惧顿首【糢糊数字】申侍读尚书宏斋先生台坐前天祥在瑞阳时尝以一介人往先生盘所先生锡之书教之以圣贤向上之学若天祥者虽非其人先生不鄙之葢亦窃自启发而不敢自为暴弃者也山林之日长学问之功深味前辈此语疑吏事妨吾学郡未一考被召除郎即丐香火以归不从反得乡节辞又不获请不得已任事往时臬司所职者才刑狱一项独去春新有秤提又适值冦氛不靖添此二事而任大责重矣天祥以楮为本职第一事日夜劘切利病详悉开谕百姓惟恐拂戾大概只以血忱至公风动境内未尝专事刑威楮功之所以垂成也贑冦猖獗血江闽广三路十数年于此天祥白手用兵丁万人声罪致讨首尾三月冦难以平未几天祥以先人本生母之防即解印归里里之羣不逞结为一党喧动京师天祥遂因秤提得威虐之劾未几又谤天祥讨捕之败又谤天祥匿重服又装防墙壁数其贪私不值一钱然后知乡部之甚难而父母之国不可以行政也昔者吾宏斋先生葢尝为乡漕矣其所以能镇服一路者葢出于宿徳重望若天祥小生乍出其以召骂贾祸也固宜往议论澒洞之初缙绅之号为知己者亦皆为纷纷所动不复见察讹以传讹宜其成閧特先生当其时适在绿野凡天祥一时所行事先生得之闾阎耳目之近果如人言之泰甚乎噫任事之难尚矣真实体国以政事自见乃谓之生事谓之妄作而虚虚徐徐相招禄仕百事废弛一切不问反窃爱根本卹人心之美名曽不思根本在楮人心在物价无财用何以聚人无政事何以立国奈何其是非颠倒之甚邪先生忠忱爱国者也愤世疾邪者也区区肺肝安得从先生一日倾倒求一语以自信兹者伏闻先生以新天子蒲轮束帛之勤为时一出自大司寇进长六卿典事枢颛政柄使卫武公之爵之徳之齿千有余载之下焕然重光仆何幸身亲见之天祥顿首为国贺为世道贺不独为先生贺也天祥谤毁之余赖君相保全无大督过束礼书入深林温理故读为吾所为葢自是浩然方外之想矣先生即日膏泽六合仆也簑笠太平与受公赐临书驰仰神爽欲飞伏乞台照　右谨具申正月某日承心制文天祥劄子
　　右宋丞相文信公劄子一幅葢贺包公宏父迁官时书也其中言在瑞阳时尝遣一介人往先生者葢公为刑部郎官上疏论董宋臣之恶不报束装将出闗时相遣人谓其不可差知瑞州故公在瑞州与宏父通问也其曰郡未一考被召除郎即丐香火以归不从反得乡节者葢公以癸亥为瑞州甲子十月召赴行在除礼部郎十一月除江西提刑也其曰以先人本生母之防解印归里者葢公甲子为提刑乙丑伯祖母梁夫人没实公尊府本生母也其曰宏斋先生尝为乡漕者葢宏父尝【原迹尝父乙转】知隆兴府兼江西转运也其曰先生当是时适在绿野者葢宏父为刑部侍郎知平江府以言事召赴阙辞改知绍兴又辞疑是时【原迹时字旁注】罢归正在景定【原迹定字旁注】末年公解印时也其曰先生以新天子蒲轮束帛之勤为时一出进长六卿典事枢者葢度宗初即位召宏父为刑部尚书签书枢宻院事封南城县侯故公贺以此书也其曰谤毁之余赖君相保全无大督过束礼书入深林温理故读自是浩然方外之想者葢是时台臣黄万石以公不职论罢之公于是辟文山筑居第为山水之防故云然也反覆观之其忠正之气凛然见于言辞之间俛仰慨慕之余若将见之况当时亲炙之者能不感激发奋也欤是书今建阳县尹张君光启所家藏者葢光启之五世从祖父日中宏父之馆甥也倅守兴化起兵应丞相恢复闽广后抗节以死是书之传也有自光启装潢以示予留玩累日敬书于后以归之宣徳六年秋七月望日后学李时勉拜手敬书【行楷纸本】
　　信国书小青口诗卷
　　乍见秋胡妇相怜遇楚兵北来鸿鴈宻南去骆驼轻芳草平原路斜阳故国情明朝五十里错做武陵行　己卯八月三日宿小青口五十里至桃源县文山
　　外录
　　书画舫云信国手书过小青口诗一卷后有原博济之二跋乃征仲故物也
　　于　谟
　　于谟两兵帖【行草书纸本】
　　于谟顿首两兵还【阙】　想已达多日矣比建安使来方得八月间所留一书亦足少慰老情即日冬晴缅惟佐政之暇所履胜常衰朽自春徂冬脾病不能入食形骨癯【阙】服药无效今一切罢去安之以命亦自厌其余生矣元素弟当能道曲折疲惫不复覼缕可细问之未由占晤千万以时自厚不宣于谟顿首显道通守朝奉友契
　　【阙】　读
　　【阙】读贱息失教帖【草书纸本】
　　读悚恐再启贱息失教先生肯幸临洒扫延几杖岂宜少缓而乃尔悠悠眞罪人比来属老亲为穿窬所扰尤更煎熬正拟揆日造请安海之召宜岂【原迹宜岂乙转】舍我以殉切愿勿渝夙诺今日虽岑寂未填沟壑尚冀有以効区区也来日得暇一纡顾幸甚幸甚读再拜
　　无名氏
　　宋人史记写本【小楷书】
　　太史公文冠千古非兰台令史所可企及顾后世之读史者争言汉书误矣此宋人写本十帙不知的出谁手而笔法精劲校雠不茍殆典午氏之忠臣欤余为购而藏之以当识荆若夫纸墨之精收藏之善特余事耳时大徳改元嘉平八日吴兴赵孟頫题
　　外录
