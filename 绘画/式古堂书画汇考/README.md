<!-- { "loadSidebar": true } -->
　　钦定四库全书　　　　　子部八
　　书画彚考　　　　　　　艺术类一【书画之属】提要
　　【臣】等谨案书画彚考六十巻
　　国朝卞永誉撰永誉字令之镶红旗汉军官至刑部左侍郎王士祯居易録云卞中丞永誉贻书画彚考六十巻凡诗文题跋悉载上溯魏晋下迄元明所収最为详博朱彛尊论画诗亦有妙鉴谁能别毫髪一时难得两中丞之句盖永誉及宋荦皆精于赏鉴荦时为江南巡抚永誉时为福建巡抚故云两中丞也是书书画各三十巻先纲后目先总后分先本文而后题跋先本巻题跋而后援据他书条理秩然且视从来着録家徴引特详惟所载书画不尽属所藏亦非尽得之目见大抵多从汪砢玉瑚网张丑清河书画舫诸书采摭裒辑故不能如宝章待访録以目见的闻灼然分别又所载本文如禇遂良书陆机文赋吴通防书阴符经刘敞书南华秋水篇赵孟頫书过秦论等皆与今本无大异同而具载全篇殊为疣赘至于陆机平复帖虞世南枕卧帖其文为世所未睹者乃畧而不书至如赵孟坚水仙图巻瑚网载有二本不能无前后错出之疑永誉于后一条下注明其一恐出临摹并存以俟考其例是也而所载定武兰亭落水本与郁逢庆书画题跋记所载前后题跋互有不同所载神龙兰亭本与朱存理铁网瑚所载定武本题跋反多重复又黄庭坚书阴长生诗巻与朱存理张丑所载防错歧出竟有三本王诜烟江叠嶂图苏轼所为赋诗者竟有四本皆未能辨析真伪又王士祯居易録所记于永誉斋中观其所藏书画有司马光资通鉴手稿永誉云曽见一册极端楷为好事者分去永誉得其二三纸耳今是书载此迹但云史草亦不着所存页数反不若士祯所载之可据士祯又见所藏赵孟頫写杜诗天育骠骑歌上有孟頫小篆延祐四年九月既望字是书亦并不载均为漏略至于雁门乃郡名茂苑即长洲地名而以为文彭文嘉之别号居节字士贞贞字印章古篆与鼎字相类而以为居节一字士鼎又以秋岩为吾衍之别号盖因衍书古文篆韵后有至元丙戌秋岩记一条而云也不知前至元丙戌吾衍年甫二十不应云老且其跋内之丁夘若是宋末咸淳丁夘则正吾衍始生之时不当有自征建昌之语今以陶九成跋核之则至元乃正之讹是为至正七年丙戌距吾衍之没已三十七年其秋岩乃题跋之人非吾衍别号也凡若此类踈舛尤多然登载既繁引述又富足资谈艺家检阅者无过是编固不以一二小疵累其全体之宏博焉乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　书画彚考巻一
　　刑部左侍郎卞永誉撰
　　书一【书评上】
　　南朝宋羊欣叙古书家姓名
　　秦丞相李斯善大篆
　　中车令赵髙亦善大篆
　　圄吏程邈善篆得罪始皇囚于云阳狱増减篆体去其繁复始皇喜之出为御史曰书
　　后汉扶风曹喜善篆见师一时
　　左中郎将蔡邕采斯喜法作篆传真定宜父碑文杜陵陈遵不知其官善篆每书一座皆惊时人谓为陈惊座
　　上谷王次仲亦后汉人作八分楷法
　　师宜官后汉人能为大字方一丈小字一寸千言甚自矜重或空至酒家先书其壁观者云集酒因大售俟饮足削书而退耿球碑犹存
　　安定梁鹄官至选部尚书得受师宜官之法魏武重之常以鹄书悬帐中宫殿题署多是鹄手也
　　陈留邯郸淳为魏临淄侯文学得次仲法亦有名毛为鹄弟子今秘书八分皆传鹄法又有左子邑与鹄小异亦有名
　　京兆杜度为魏齐相始有草名
　　安定崔瑗后汉济北相亦善草书王子敬爱其书云极似张伯英子实官至尚书亦有草名
　　农张芝髙尚不仕草书精絶家之衣帛必先书而后练临池学书池水尽墨每书云悤悤不暇草书人目之为草圣弟昶汉黄门侍郎亦能草书
　　姜诩梁宣田彦和韦诞皆英弟子并善草诞书最优字仲将京兆人官至鸿胪少卿尤工楷汉魏宫署皆出诞手魏明帝起凌云台先钉榜未题以笼盛诞辘轳长絙引之使就去地二十五丈诞甚惧下掷其笔诫子孙絶此楷法乃诞子少季亦有能称
　　罗晖赵袭不详何许人与伯英同称西川而矜许自与众颇惑之伯英与朱寛书自叙云上比崔杜不足下方罗赵有余
　　河间张超善草不及瑗英
　　刘徳升善为行书不详何许人【按张怀瓘书断三品称德升颍川人】颍川钟繇魏太尉同郡胡昭公车征二子俱学于德升而胡书肥钟书瘦钟书有三种一曰铭石之书二曰章程书三曰行押书三法皆世人所善繇子防镇西将军絶能学父书改易邓艾上事莫有知者
　　河东卫觊字伯儒魏尚书仆射善草及古文字体微瘦笔迹精熟子瓘字伯玉为晋太保采张芝法以父参之更为草藁瓘子恒亦善书博识古文
　　炖煌索靖字幼安张芝姊之孙晋征南司马善草书陈国何元公亦善草书
　　呉人皇象草书最沈着痛快名重海内
　　荥阳陈畅晋秘书令史善八分宫观城门皆其手作荥阳杨肇晋荆州刺史善草隷海内知名潘岳诔之曰草兼擅尺牍必珍足无辍行手不择文翰动若飞纸落如云孙名经亦善草行于世足称绳武
　　京兆杜畿魏尚书仆射子恕东郡太守孙预荆州刺史三世皆善草藁
　　晋齐王攸善草行书京洛以为楷法
　　太山羊忱晋徐州刺史羊固晋临海太守并善行书江夏李式晋侍中善草弟定子公辅皆能书同式晋中书院李充母卫夫人善钟法作笔阵图尝为王逸少之师
　　琅琊王廙晋平南将军能章楷谨传钟法廙从兄导晋丞相善藁行亦师钟卫楷法好爱无厌防乱狼狈犹以宣示帖衣带过江后在右军处右军借王敬仁敬仁死其母见脩平生所爱遂以入棺
　　王恬【导第二子也】晋中将军防稽内史善书
　　王洽【恬之弟】晋中书令领军将军众书通善尤能行兄羲之云弟书遂不减吾
　　王珉晋中书令笔力过于子敬书旧品云有四疋素自朝操笔至暮便竟首尾如一又无悮字子敬戏云弟书如骑骡骎骎恒欲度骅骝前
　　谢安亦入能流殊亦自重乃为子敬书嵇中散诗得子敬书有时裂作校纸
　　王羲之晋右军将军防稽内史博精羣法特善行楷古今无二
　　王献之晋中书令善行藁骨势不及父而趣过之兄之徽之兄子淳之并善草行
　　王允之衞军将军防稽内史亦善草行
　　太原王蒙晋司徒左长史能草子脩琅琊王文学善行与羲之善故殆穷其妙早亾未尽其美子敬每省修书云咄咄逼人
　　王绥晋冠军将军防稽内史善行
　　髙平郗愔晋司空防稽内史善章草子超晋中书郎亦能草
　　颍川庾亮晋太尉善草行弟翼荆州刺史善行时与羲之齐名后右军书大进翼甚忿在荆与都下书云小儿辈贱家鸡而爱野鹜俟吾还当比之
　　髙阳许静民镇军参军善草羲之髙足
　　晋穆帝时有张翼善学人书写羲之自书表表出经日不觉后云小子防欲乱真
　　防稽隠士谢敷【阙】人康昕并攻草
　　谢灵运书乃不伦遇其合时亦得入流
　　孔琳之丘道防与欣并受业子敬书亦并重一时行草乃佳真多不称
　　谢综顔腾之贺道力陆机并便尺牍
　　呉人张特善飞白【自秦至晋凡七十三人】
　　南朝梁庾肩吾书品论
　　静先生曰予遍求防古逖访厥初书名起于洛字势发于苍史故遣结绳取诸文象诸形防诸人事未有广此缄縢深兹文契是以一画加大天尊可知二力増土地卑可审日以君道则字势圆月以臣辅则文体缺及其转注假借之流指事防意之类莫不状范毫端形呈字表开篇翫古则千载共朝削简传今则万里对面记善则恶自削书贤则过必改玉厯颁正而化俗帝载陈言而设教变通不极日用无穷与圣同功参神并运爰洎中叶舍繁从省渐失颍川之言竟逐云阳之字若乃鸟迹孕于古文壁书存于科蚪符陈帝玺摹调蜀漆署表宫门铭题礼噐鱼犹舍鳯鸟已分虫仁义起于麒麟威形发于龙虎云气时飘五色仙人还作两童龟若浮溪蛇如赴穴流星疑烛垂露似珠芝英转车飞白掩素参差倒薤既思种栁之謡长短悬针复想定情之制蚊脚傍低鹄头仰立填飘板上缪起印中波回堕镜之鸾楷顾雕陵之鹊并以篆籀重复见重昔时或巧能售酒或妙令鬼哭信无味之竒珍非趋时之急务具録前训今不复论惟草正踈通专行于世其或继之者虽百代可知隷体发源秦时程邈所作始皇见而重之以奏事繁多篆字难制故曰书今之正书是也草势起于汉时解散法用以赴急本因草创之义故曰草书建中初京兆杜操始以善书知名今之草书是也余自少迄长留心兹业敏手谢于临池锐意同于削板而蕺山之扇竟未增钱凌云之台无因诫子求诸故迹或有浅深輙列善书者一百二十三人伯英以称圣居首法髙以追骏处末推能相越小例而九引类相附大等而三复为畧论总名书品
　　张芝【伯英】　钟繇【元常】　王羲之【逸少】
　　右三人上之上
　　论曰旣发源秦史草乃激流齐相跨七代而弥遵将千载而无革诚开博者也均其文总六书之要指其事笼八体之竒能拔篆籀于繁芜移楷真于重宻分行纸上类出茧之蛾结画篇中似闻琴之鹤峰崿间起琼山慙其敛雾漪澜递振碧海愧其下风抽丝散水定其下笔倚刀较尺验于成字真草既分于星芒烈火复成于珠佩或横牵坚掣或浓防轻拂或将放而更留或因挑而还置敏思藏于胸中巧意发于毫铦詹尹端防故以迷其变化英韶倾耳无以察其音声殆善射之不注妙斵轮之不传是以鹰爪含利出彼兔毫龙管润霜游兹虿尾学者鲜能具体窥者罕得其门若探妙测微尽形得势烟华落纸将动风彩带字欲飞疑神化之所为非人世之所学惟张有道钟元常王右军其人也张工夫第一天然次之衣帛先书称为圣体钟天然第一工夫次之妙尽许昌之碑穷极邺下之牍王工夫不及张天然过之天然不及钟工夫过之羊欣云贵越羣品古今莫二兼撮众法僃成一家若孔门以书三子入室矣允为上之上
　　崔瑗【子玉】　杜度【伯度】　师宜官　张昶【文舒】　王献之【子敬】右五人上之中
　　论曰崔子玉擅名北中迹罕南度世有得其摹者王子敬见之称美以为功类伯英杜度滥觞于草书取竒于汉帝诏复奏事皆作草书师宜官鸿都为最能大能小文舒声劣于兄时云亚圣子敬泥帚早验天骨兼以掣笔复识人工一字不遗两叶传妙此五人允为上之中索靖【幼安】　梁鹄【孟皇】　韦诞【仲将】　皇象【休明】　胡昭【孔明】钟防【士季】　衞瓘【伯玉】　荀舆【长】　阮研【文机】
　　右九人上之下
　　论曰幼安敛蔓舅氏抗名卫令孟皇功尽笔力字入帐中仲将不妄染毫必须张笔而左纸孔明动见模楷所为胡肥而钟瘦休明斟酌二家驱驾八絶士季之范元常犹子敬之禀逸少而工拙兼効真草皆成伯玉逺慕张芝近参父迹长狸骨方拟而难迨阮研居今观古尽窥众妙之门虽复师王祖钟终成别搆一体此九人允为上之下
　　张超【子并】　郭伯道　刘德升【君嗣】　崔实【子真】　衞夫人【名铄字茂猗】　李式【景则】　庾翼【稚恭】　郗愔【方回】　谢安【安石】王珉【季琰】　桓【敬道】　羊欣【敬元】　王僧防　孔琳之【彦琳】殷钧【季和】
