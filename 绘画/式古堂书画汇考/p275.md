<!-- { "loadSidebar": true } -->
　　钱塘夜潮图古笔也自宋嘉定至今无虑二三百年而其人世守之乆而不磨葢亦物之罕者矣新安王君用贤得之大加寳重既而诸名公见者又爲之跋以识其后然即其时防其趣而感慨不足之意恒多寓乎其中以愚观之非特今日诸公为然昔人作者若奔潮不尽当日恨之句其意亦有在尔大扺时之废兴不系于潮汐之涨否而闗于人事之得失使宋当南渡之后信任忠谋誓雪前耻则韩岳诸将提兵径进可以复中原于指掌之间固不俟偏安于一隅也失时不为而后乃欲假此以惧【阙】其亦难矣忠臣义士触物感懐不能不为之痛愤予窃有所见固附已意于左迂逺之説第未知论世者以为然乎否也图为月上潮生鸿鴈惊举之状笔法甚妙用贤展玩之余防诸众论殆必益加重矣裔兹以往安知是图不借用贤而永其传也治辛酉嵗秋仲八月桂林刘天骐谨跋
　　予尝观潮钱塘未覩所谓夜潮也及读苏长公夜潮留向月中看之句欣然慕之今观此图钱塘夜潮恍然在目且见望舒隠映鳬鴈惊飞景有尽而意无穷乃知良工苦心自不可及万歴癸未冬月闽中赵世显题
　　康王驻马临安府中原鼎沸无寜宇侧闻海防震潮声疑是地中鸣战鼔别殿炎天激雪飞六桥日暮垂杨舞繁华自昔号偏安东南一隅非用武传至寜皇一百年【阙】　乗时起北邉沧海一杯方饮马长淮万里直投鞭饮马投鞭仅一线反将南北夸天堑人世沧桑欲变迁君臣湖山尚游宴游晏归来海月明雪山万丈怒涛生估客帆樯时灭没沙汀鳬鴈各悲鸣汹湃长江空惹恨凄凉异代最闗情君不见德祐纪年嵗乙亥钱塘水涸人陆行为忆此图初下笔正是宫中防六更　崇祯癸未秋日过叶子翼读易斋观宋赵千里钱塘夜潮图因题其后时两淮有警卹纬之忧方未艾耳陉山陈翰
　　古云潮随月为盈缩葢就发源而论若早晚各异乃因地之不同耳南宋宗室赵千里作夜潮图尺幅间具有万里奔腾之势宛若履钱塘观子胥之怒而闻淜湃声也且鸿鴈惊飞月痕掩映夜景无不曲尽良工真能夺化工矣卷末多宋嘉定人题咏中有偰哲笃世南七言一絶余皆不着姓名或用松泉印或称名山樵子或称假庵俟后再考入我明孝庙朝复有诸缙绅跋据跋原藏歙中王氏不知何以落吾郡赵仁甫先生手今为余之游目助岂非幸乎崇祯嵗次阏逄涒滩元旦后三日叶进升题
　　千里丁香鬼图
　　外録
　　书畵舫云赵千里畵丁香鬼其品甚奇淮隂龚开番局作中山出游图用浓墨描写怪怪奇奇笔趣又复过之兼八分诗题极胜亦非浅世所能及也后有元人跋极多
　　赵千里荷亭销夏图【挂幅长五尺阔二尺七寸有奇重青緑金碧烂熳山巅白云朱阁松栝苍然林间策杖负笈者二处得三人山麓有古楝垂杨茅亭水阁阁中一人与僧对弈拂羽回顾后一人叉手拱立若相语状水中更作草亭亭中二人对坐一僮将茗傍植藕花掩映溪渚一人扶杖观荷亭邉小艇一人独棹又一舟持渔具于前一人持楫于后一小儿持戏具】
　　赵伯骕
　　赵希逺桃源图
　　外録
　　严氏书畵记云赵伯骕桃源图一后有髙宗书渊明诗文真迹上上按伯骕乃伯驹之兄髙宗时尝奉诏冩天庆观様命吴中依様造之今妙观是也其畵世不多见此图旧藏宜兴吴氏尝请仇实甫摹之与真无异其家酬以五十金由是人间遂多传本然精工不逮仇作矣【按图绘寳鉴书史防要妮古録俱称伯驹为伯骕兄】
　　马和之
　　马和之风雅图卷【凡八则】
　　万厯甲寅十月之望不腆且得宋马和之风雅图卷于故尚书吴原博四世孙所惜其人不习毛诗装潢失次又念古畵不敢重背观者自当略其骊黄赏其神骏窃喜妙迹来归堪与李公麟九歌图卷作配为之通夕不寐因识于卷尾长洲后学张丑青父篝灯谨跋
　　外録
　　书畵舫云钱塘马和之失其字号绍兴中登第官至工部侍郎或云畵院待诏非是善畵山水清逸絶伦人物仿吴装笔法飘逸极为思陵所睿赏世传毛诗图大抵皆摹本耳余近购得吴原博尚书家传风雅八图乃宋末荘蓼塘藏册曾经石田翁鉴定虽萧踈小笔而理趣无涯陈仲醇称其品格髙妙当与郭忠恕妙迹鴈行正如方外不食烟火人另具一骨相者亦善比况也
　　又云吴原博暮年募得马和之风雅八图属沈啓南鉴定未几而原博下世故无跋语传后八图者四风四雅乃闗睢考槃葛屦绸缪鹿鸣伐木鸿雁无羊也和之本工设色八图独以白描见长不知者谓为粉本臆度之论也
　　马侍郎清谿防易图卷
　　书马和之畵卷后
　　右马和之畵相传为清谿防易图益写唐人髙骈诗意按荆州记临淮有青谿山山东有泉泉侧有道士舍所谓青谿道士也此图一羽人趺坐榻中一人褰裳回顾若有所指陈二从者却立一执卷一捧古鼎二鹤一飞一止初无所谓洞门碧滴露研硃之状疑自冩他事而后人目为清谿耳若其笔法之妙则非和之不能和之绍兴间人畵师吴道好用掣笔所畵多经书故事思陵尤爱其畵每书毛诗虚其后令和之为图此或其遗简不可知也文徴明
　　外録
　　畵鉴云马和之作人物甚佳行笔飘逸时人目为小吴生更能脱去习俗留意髙古今人未易到也
　　小吴生豳风图卷
　　外録
　　宋元畵録云项希宪家马和之豳风图一卷自七月至狼跋凡七段皆髙宗补诗经文髙宗尝云作书常冩经书不惟学字又得经书不防或每书毛诗虚其后命和之图焉
　　书畵舫云马和之着色唐风十二图小雅六篇图并在严分宜家今藏韩太史处余屡见之按和之畵本工为平逺其冩山头者百无一二
　　又云毛诗图卫协谢雉陆探微皆有或谓始于马和之殆非也协畵冠絶当代顾恺之自以所畵为弗及斯其人可知矣和之又有商鲁二颂图范蠡五湖图
　　马侍郎二人图卷【绢本髙八寸阔二尺有子昻收藏印记】
　　破斧美周公也周大夫以恶四国焉既破我斧又缺我斨周公东征四国是皇哀我人斯亦孔之将既破我斧又缺我銶周公东征四国是遒哀我人斯亦孔之休　破斧【髙宗题】
　　宋髙宗书余曾以刻戯鸿堂帖中此檇李项氏家藏赵集贤补图于后惜流传嵗乆只存一章其余不知何处二人如有所指授笔意髙妙真希世之珍恨不得仙人孟岐一问之耳己未九月其昌戊辰二月重观于眉公顽仙庐
　　阎次平
　　阎仕山水卷
　　外録
　　畵系云阎次平畵品颇类王诜而清劲过之沈氏所藏山水一卷后有于立钱惟善袁华释良琦文征明诗跋乃玉山顾阿瑛之故物也
　　阎次平牧牛图卷【凡四段每段髙尺余长三尺水墨绢本】
　　第一段春牧图【风栁平坡二牛相向囓草一牧童左执绳右握鞭坐牛背作欲策势】第二段夏牧图【丛木蓊翳清流汪濊二童子各跨一牛先后渡水】
　　第三段秋牧图【碧水踈林满隄落叶一平头趺坐戯蟾母子二牛卧树底一牛散羁闲行】
　　第四段冬牧图【古树槎枒漫空风雪二牛相与暮归一童披簑伏牛背】
　　杨无咎
　　杨补之墨梅图卷【绢本短横幅】
　　繁华渐觉枝头少冷蝶寒蜂尽不来寄语春风莫相妬明年还我最先开吕肃
　　花满南枝雪后繁暗香踈影水邉村几年不见春风靣此日看图忆故园庐陵曾棨
　　老梅早发占春华地冻天寒玉作花夜静雪晴山月白一窓踈影看横斜天台赵季通
　　积雪园林暮春光独满枝玉人闲对此清淡最相宜斜月转空斋风清畵角哀横窻见疎影疑有暗香来临川王英
　　一吹篴不禁愁雪后繁华满屋头此日题诗见图畵絶胜何逊在州括苍樊敬
　　江南风雪里花发数枝新不忆罗浮梦长懐庾岭春羊城陈琏
　　老树踈花惯雪霜月斜烟淡几昬黄杔根逺在溪山底自有清香到玉堂匡山余鼎
　　雪后园林歩屧时吟看明月上南枝蓟门乆客长相忆老树寒香入梦思杜桓
　　江国沙漫漫独月夜将午有懐天一方怅罔益脩阻一杯罗浮春宛见中林舞珠佩委不收歴歴纷可数薄暮浮云驰灭没见湘浦东风渺无顷暗入商贤俎　陈明之携此卷来将有所需余测其雅情于隠遂为赋此短句云珪【按珪字文敬号半江居士】
　　逃禅老人梅图【绢本】
　　絶爱江南补之每将尺素冩氷姿暗香踈影浑如旧遮莫髙楼玉笛吹曲江钱惟善
　　老梅谁冩小江南太极心香个个含淡月半笼清絶处恍疑仙子谪尘凡王汝玉
　　梅花得意羡羣芳雪后追寻笑我忙折取一枝悬竹杖归来随路有清香都穆
　　春色到家园处处梅如雪怪底暗香清浮动昏黄月袁尊尼
　　杨补之四梅图并题词卷
　　渐近青春试寻红瓃经年踈隔小立风前恍然初见情如相识　为伊只欲颠狂犹自把芳心爱惜传语东君乞怜愁寂不须要勒
　　嫩蘂啇量无穷幽思如对新收粉靣微红檀唇羞啓忍笑含香　休将春色包藏抵【阙】地教人断肠莫待开残却随明月走上回廊
　　粉墙斜搭被伊勾引不防时霎一夜幽香恼人无寐可堪开市　晓来起防芳丛只怕里危梢欲压折向胆瓶移归芸閤休薰金鸭
　　目断南枝几囘吟绕长怨开迟雨浥风欺雪侵霜妬却恨离披　欲调商鼎如期可奈向骚人自悲頼有毫端幻成氷彩长似芳时　范端伯要予畵梅四枝一未开一欲开一盛开一将残仍各赋词一首畵可信笔词难命意却之不从勉狥其请予旧有栁梢青十首亦因梅所作今再用此声调葢近时喜唱此曲故也端伯奕世勲臣之家了无膏梁气味而胸次洒落笔端敏防观其好尚如许不问可知其人也要须亦作四篇共夸此畵庻几衰朽之人托以俱不泯尔乾道元年七夕前一日癸丑丁丑人杨无咎补之书于豫章武寜僧舍
　　追和前韵
　　懊恨春初飘零月下轻离轻隔重醖梨云乍舒椒眼羞人曾识　已堪索笑廵檐早准僃怜怜惜惜莫是溪桥搀先开却试驰金勒　右未开
　　姑射论量渐消氷雪重试梳妆欲吐芳心还羞素脸犹吝清香　此心到底难藏悄脉脉相思寸肠月转更深凌寒等待更倚西廊　右欲开
　　翠苔轻搭南枝逗暖乍收微霎乱揷繁花快张华宴绕花千帀　玉堂无限风流但只欠些儿雪压任选一枝折归相伴绣屛花鸭　右盛开
　　琼散残枝防款款度竹迟迟欲诉芳情笛中曽听畵里重披　春移别树相期渐老去何须苦悲人日酣春脸霞渍晓须记当时　右将残
　　补之词翰称妙一代此卷尤佳其栁梢青四词可以想像当时风致勉强续貂以贻好事丹丘柯九思书于云容閤至正元年冬十有一月日南至也
　　补之竹卷
　　此笔视渭川千畆潇湘万竿则不为多然孤竹清风亦岂以多为贤哉补之写梅极清作此君尤清进叔寳之野渉翁题
　　碧眼【阙】儿呌横玉落月如盆照茅屋美人清梦断梅花却冩相思在脩竹　至正甲辰七月望与张可观观于市泾别业因题以识顾阿英
　　杨补之雪梅卷【绢本髙七寸余长四尺余榦素花伴以此君数叶一枝帯雪可云有色有香】
　　笔端造化出天巧写出江南雪压枝谁道春归无覔处横斜全似越溪时　杨补之得梅三昧山谷道人叹曰如嫩寒清晓行孤山篱落间但欠香耳则笔端春色之妙此言尽矣海野老农【右跋图尾】水邉石上竹林西香影亭前放鹤时今见畵图疑是梦南枝雪压得春迟止止道人书
　　嫩寒清晓竹边吟浅水横桥涧外寻梦忆罗浮山下路玉龙半树偃琼林
