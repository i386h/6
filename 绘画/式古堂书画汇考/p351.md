<!-- { "loadSidebar": true } -->
　　緑树成隂迳有苔园庐无恙客归来清朝自是容疎懒明主何曾弃不才丘壑岂无投老地烟霞常防读书台石湖东畔横塘路多少山花待我开征明
　　文待诏春田白社图并题
　　悠然白发对青山轻健悬车十载前时会故人修白社不忘初业课春田老成自是先朝旧遗爱犹为远郡传莫为有才施不尽只将闲散博长年
　　征仲西斋话旧图并题
　　木叶萧萧夜有霜清言款款酒盈觞碧重剪西风烛白发还聨旧雨牀秋水不嫌交谊淡寒更何似故情长不堪又作明朝别次第邻鸡过短墙　嘉靖甲午腊月四日访从龙先生留宿西斋时与从龙别久秉烛话旧不觉漏下四十刻赋此寄情并系小图于此征明衡山画
　　溪流添雨急树色着寒深雨歇云归壑微茫见逺岑陆五湖题
　　文征仲画
　　院落溶溶夜色微月华偏与净妆宜难明緑树枝头雪且续梅花梦里诗师道
　　衡山秋林独钓图
　　防防霜林映水丹重重云岫锁轻寒西风斜日空江暮无限秋光属钓竿彭年
　　征仲画
　　逺树汀洲阵势分风嘹月唳不堪闻扁舟多少天涯客肠断乡闗又夕曛天球
　　文征仲夀山福海图【重青緑山水大幅】
　　一抹拖蓝泰岱东虬枝拂斗挂桑弓银河带绕三三曲莲岭冠攒六六峰功业济时肤寸雨文华盖代驾梁虹海山秀色应无限揽取冈陵祝上公日华
　　文太史二宜园图并识
　　十畆芳园带野堂白头兄弟喜相将池塘入梦生春草风雨淹情接夜牀并集原翎如有恋交花荆树正吹香百年乐事眞堪羡为赋斯干第一章　大参正斋先生与其弟国声友爱甚笃家有二宜园颇极游观之胜余为作图并系拙句如右嘉靖庚寅正月既望文征明识文衡山春深高树图并题
　　春深高树緑成帏过雨寒泉带雪飞坐久不知山日落四檐空翠湿人衣征明
　　征仲瓶山图卷
　　外録
　　书画舫云文征仲瓶山图绢本浅绛色秀润可喜后有黄省曾王谷祥文彭文嘉王宠徐缙等十跋亦竒迹云
　　文待诏菊圃图卷
　　外録
　　书画舫云文征仲菊圃图卷畵法全出赵文敏兼前题后咏并属同幅尤为赏心快目
　　文待诏山静日长篇图卷【山居篇原文见明法书名画合璧册王雅宜书不録】
　　【款书】嘉靖己丑仲秋十日长洲文征明畵并书
　　外録
　　书畵舫云衡翁畵本满世未见卓然惊人者苐其一段文雅之趣翩翩自溢毫楮间有非戴进陆治辈所能彷佛故士人争相购求以为竒玩如徐黙川藏山静日长卷云道人家落花图咏小本则其絶诣也
　　征仲摹李成寒林图
　　外録
　　书画舫云征仲先辈摹李成寒林图有大小两本并在长兄伯含所笔墨精鋭树石幽竒得而藏之足可压倒元白矣
　　文太史江山清霁图卷
　　外録
　　书画舫云文太史江山清霁图纸本浅绛袖卷全仿荆闗行笔极细而有韵度山林深远恍游异境按左方小楷跋语乃是写赠陈道复者眞神品也此本今在昆山顾氏
　　文征仲山园图卷
　　外録
　　书画舫云太史公为黙川先辈作山园图长卷绢本大着色前后位置泉石楼阁极古雅中间杂写桃杏芙渠拒霜橙橘之属一图皆备尤为斐娓絶伦识者称其逺师右丞遗法以成之眞仙品也
　　文太史少峰图
　　【款书】征明
　　少峰记
　　昆山一名玉峰峰曰少何居昆仑出玉山名昆假昆仑玉名峰故兹玉峰视昆仑为少玉峰南北两峰南峰差小于玉峰为少予昔读书兹峰之下故以自号焉尝读庄生齐物论谓物莫大于秋毫之末而泰山为小予谓天地间物之小大各有定分不敢为此迂谬诞悠不可执着之说要之君子愼修之道恒欿焉自视而不偃然以自大故自称曰小子曰孤寡不谷峰曰少予以自号不亦可乎然恐山灵以予见为孱弱幽为神羞斋以自命恍惚陟降若有闻曰可谦亨君子有终吉因作记少峰歌
　　怪哉底处飞来峰亘古突兀撑层空传是昆仑冈头一片玉巨灵移置斗牛之墟中吐吞湖海无尽藏嘘吸潮汐通鸿蒙绵绵宗派由来逺奠峙鼇极西徂东逾河淮絶江汉波涛险阻截弗住蜿蜒万里幻出双虬龙不夸强大争雄长自视弱小居谦冲青城山人匡庐老忘却行辈相追从神游汗漫遍欲礼五岳共秉精白承皇穹前进士昆山张情撰宗弟奉书
　　右文太史赠大父少峰图一方广仅尺许而极幽深蓊郁之趣足称清逸品也其后大父撰述二篇宗老伯承用古书之各得汉魏唐人遗风可谓诸好备矣吾家文献此又其足征者乎万厯丙辰得春日孙男丑立书
　　衡山栎全轩图卷
　　【欵书】嘉靖甲寅八月既望征明制
　　栎全轩记
　　余峰先生隐居安亭江上于其居之北构屋三楹扁之曰栎全轩君为人坦夷任性自适不为周防于人意之所至或不谓为然君亦不以屑意以故人无贵贱皆乐与之处然亦用是不谐于世君年二十余举进士居郎署不及十年为两司是时两司官惟君最少君又施施不肯承迎人人有倾之者竟以是罢去会予亦来安亭江上所居隔一水时与君会君不喜饮酒然会即谈论竟日或至夜分不去即至他所亦然其与人无畛域懽然而情意常有余如此也君好山水为郎时奉使荆湖日登黄鹤楼赋诗饮酒其在东藩谒孔林登岱宗观沧海日出之处及归则慕陶岘之为人扁舟五湖间人或访君君常不在家去嵗如越泛西湖过钱塘江登子陵钓台游齐云岩将陟黄山歴九华兴尽而返一日邀予坐轩中剧论世事自言少登朝着官资视同时诸人颇为凌躐一旦见绌意亦不自释囘首当时事今十余年矣处静以观动居逸以窥劳而后知今之为得也天下之人孰不自谓为才故用之而不知止夫惟不知其止是以至于穷汉党锢唐白马之祸骈首就戮者何可胜数也二十四友八司马十六子之徒夫孰非一世之才也李斯用秦机云入洛一时呼吸风云华曜日月天下奔走而慕艶之时移事易求牵黄犬出上蔡东门听华亭之鹤唳岂可得哉则庄生所谓不才终其天年信达生之至论而吾之所以托焉者也予闻而叹息以为知道之言虽然才与不才岂有常也世所用楩梓豫章也则楩梓豫章才而栎不才矣世所用栎也则栎才而楩梓豫章不才矣君固清庙明堂之所取而匠石之所睥睨也而为栎社君其有以自幸也夫其亦可慨也夫嘉靖壬子重阳日昆山归有光撰鴈门文彭书
　　外録
　　书画舫云余峰先生讳意字诚之登嘉靖己丑进士仕终山东宪副乃少峰府君之母弟也丑志学之年获观此卷于从兄处今不知流落何所矣摹本尚藏予家仅存梗概耳
　　衡山横斜竹外枝图并题【纸本小挂幅水墨老梅一株斜倚左方右出新枝寒花丛篁孤石徙倚交映】
　　淡月黄昏水清浅古今惟有老逋诗近来翻得东坡案为写横斜竹外枝璧为廷用写并题【书图右】
　　瘦竹疎梅书法妙妙通神处又通诗老夫亦欲翻公案品作文家玉树枝沈周赞言
　　杨子风流苏老韵岂惟能画更能诗要看潇洒超人处不在千花与万枝都穆
　　古今人物难同调大类诗家各自诗圭角不应文字露两般生意付南枝允明
　　和仲案中多口病衡山翻出画新诗沈都重又各翻案究竟还输祝指枝杜启
　　跏趺对梅坐至静发心香树静鸟声寂萧然物我忘唐寅
　　衡山谪仙诗意图并题【纸本小挂幅浅色茅屋数间前隔清溪门垂碧栁二客剧谈树底高阁一翁凭栏吟瞩返景青山白云卷舒诗人眞境也】
　　宅近青山同谢眺门垂碧栁似陶潜征明写谪仙诗意【书右角上】
　　文太史溪山深雪图【纸本小挂幅淡色羣山积素万木含清水阁何人倚阑独对】
　　正徳十二年丁丑征明为九逵先生写溪山深雪图【书右角下】
　　征仲仿李营丘寒林图并识【纸本小挂幅水墨古树寒林萧条静逺一洗笔墨蹊迳直逼营丘】
　　武原李子成以余有内子之戚不逺数百里过慰吴门因谈李营丘寒林之妙遂为作此时虽嵗暮而天气和煦意兴颇佳篝灯涂抹不觉满纸比成漏下四十刻矣时嘉靖壬寅腊月廿又一日征明识时年七十又三矣【书左角上】
　　文待诏仿郭河阳闗山积雪图并题卷【纸本长五尺高八寸淡色羣山逶迤落木交错对之寒色逼人】
　　余尝观郭河阳眞迹峰峦溪壑苍润淋漓深得唐二李将军笔法昔年余在京师友人持河阳闗山积雪卷出示时观之令人洒然而醒燕市风尘不觉洗尽距今思之已隔二十余年矣追忆此卷神情欲飞辄洗笔摹一过凡越二寒暑始就自谅伎拙不敢嫓美古人更不免效颦之意嗟嗟仅可得其皮毛未能得其神骨耳后日若欲彷佛此图则有余之赝本在也征明【书图左】
　　征明先生闗山积雪图全法二李兼效王维赵千里谿径观其殿宇树石邨落旅况无不曲尽精妙可以追踪古人千山寒色宛然在目殊非高手不能余生平为文先生工于赵文敏叔明大痴诸名家独此卷丰致清逸令人畏敬信胜国诸贤不能居其右矣吴郡唐寅
　　文征仲书画为当代宗匠用笔设色错综古人闲逸清俊纤细竒絶一洗丹青谬习此卷盖摹唐人笔也厮养河阳衙官千里信哉此公神竒莫测矣吴寛
　　文衡山桃源别境图并题卷【纸本三截长一丈四尺高八寸着色重山叠水酒肆渔邨繁桃细栁古松修竹备尽诗意闲堂展对不啻身入武陵源也】
　　渔舟逐水爱山春两岸桃花夹去津坐看红树不知逺行尽青溪不见人山口潜行始隈隩山开旷望旋平陆遥看一处攒云树近入千家散花竹樵客初传汉姓名居人未改秦衣服居人共住武陵源还从物外起田园月明松下房栊静日出云中鸡犬喧惊闻俗事客争来集【原迹衍一字】竞引还家问乡邑平明闾里扫花开薄暮渔樵乗水入初因避地去人间更问成仙遂不还峡道谁知有人事世中遥望空云山不疑灵境难闻见尘心未尽思乡县出洞无论隔山水辞家终拟长游衍自谓经过旧不迷安知峰壑今来变当时只记入山深青溪防度到云林春来徧是桃花水不辨仙源何处寻　右桃源行嘉靖甲申二月十日偶得佳纸遥想桃源别境遂作是卷民望持去隔数年复来索书録此终之衡山居士文征明识【行书图尾】
　　文征仲仙山图卷【绢本高七寸余长三尺青緑界画山树人物秀丽清雅不让大年】仙山赋【原文不録】
　　履约昆仲既得此图邀余作赋余讶其景意不凡持难至今雪后将赴南都冰坚不解乃呵冻撚须上林子虚洋洋盈耳其敢在下风枝山祝允明识右仙山图先君盖为履约兄弟所作始于癸夘初秋迄于甲辰仲春凡八阅月而后成余侍大人见其图此愼重不轻动笔非明净几高朋良友相对辄藏笥中每下笔必以宋元诸名公画摹仿故卷中树石人马皆法赵松雪屋宇则全学宋人履约得此以陈希哲先生先生慨然作赋无论其雄才大略倾服当世观其书法之妙亦一时未有履约宝之不啻天球琬琰孰意不能世守流落人间后归周侍御今又为石壁所得余覩此卷当日相与之盛宛然在目感慨不胜聊识数语于末万厯甲戌九月仲子嘉谨跋
