<!-- { "loadSidebar": true } -->
　　米氏画史云王维画小辋川摹本笔细在长安李氏人物好此定是眞若比世俗所谓王维全不类或传宜兴杨氏本上摹得
　　郭恕先避暑宫殿图【一名钓鳌图】
　　画家宫室最为难工谓须折算无差乃为合作盖束于绳矩笔墨不可以逞稍涉畦畛便入庸匠故自唐以前不闻名家至五代衞贤始以此得名然而未为极致独郭忠恕以俊伟奇特之气辅以博文强学之资游规矩准防中而不为所窘论者以为古今絶艺此轴水殿图千榱万桷曲折高下纎悉不遗而行笔天放设色古雅非忠恕不能也宣和御府所藏三十四种有明皇避暑宫图四此岂其一耶旧传此为钓鳌图按赵与时賔退録载唐人酒令有钓鳌图一卷刻木为鳌鱼沈水中钓之以行劝罚此图有鳌鱼之类浮水面岂避暑时用以行酒耶其事不可考而此图则避暑宫无疑矣忠恕字恕先洛阳人通九经尤精小学仕汉为湘隂令从事谢去周世祖召为周易博士贬干州司户秩满不仕宋初复召为国子监主簿后竟尸解事具东坡集而画谱称忠恕字国宝不知何许人与坡集所记不同要为怪诞不经之人然其画法之妙则不可掩也中书舎人王君子贞出以相示遂为记此正徳十四年己卯七月既望文征明书
　　外録
　　书画舫云文休承严氏书画记首载郭忠恕钓鳌图一真笔上上即呉中王氏所藏衡山太史题为避暑宫殿图几是乎图皆界画楼阁精细之极其间树石尤为古雅且设色超絶石脉虚和唐人画法至此又一变矣岂真仙笔趣与凡笔自是不同耶忠恕又有雪霁江行图
　　恕先楼居仙图卷
　　外録
　　徳隅斋画品云楼居仙图郭忠恕恕先所作中书令赵韩王普思黙堂印相国冀公钦若太原钦若图书作石似李思训作树似王摩诘至于屋木楼阁恕先自为一家最为独妙栋梁楹桷望之中虚若可提足防楯户牖则若可以扪歴而开阖之也以毫计寸以分计尺以寸计丈增而倍之以作大宇皆中规度曾无小差非至详至悉委曲于法度之内者不能也然恕先仕于朝跅不覊放浪玩世卒以傲恣流窜海岛中道仆地蜕形仙去其图写楼居乃如此精密非徒精密也萧散简逺无尘埃气东坡先生尝为之赞长松参天苍壁揷水缥缈飞观凭栏谁子空蒙寂歴烟雨灭没恕先在焉呼之或出非神仙中人孰能知神仙之乐而审于画也予尝见恕先清泰元年所作盘车图粉本水磨大图今幷此图最能知其妙处孔子所谓从心所欲不逾矩庄子所谓猖狂妄行而蹈乎大方者乎其为人无法度如彼其为画有法度如此则知天下妙理从容自能中度使恕先规度量而为之则亦疲矣恕先亦为是乎
　　书画舫云近见郭忠恕仙居图一卷界画奇妙树石高古或云即李廌徳隅斋画品所载楼居仙图也果尔当为恕先第一品云恕先工篆尤精楷法石刻小字说文字源即恕先笔也丑按五代干戈之际风流扫地是为君子道消之时然犹有恕先者以书画擅名于世亦可谓卓然特立者矣
　　郭恕先寒林晚山图
　　外録
　　广川画跋书郭恕先图后云龙门李偃藏郭恕先寒林晚山图虽托李咸熙旧本自出新规胜槩风干木老沙明水净烟开雾合盖是江臯旧游使人有忧愁穷悴之叹也笔迹夭放不入畦畛然气摄万山随意取之徃徃得于形似外人以见有而索之恐不得尽也此画虽与长安寒林大小并行而各有至到处恐不能伯仲间譬若转昆仑而陵九坂不尽一级虽是未极五山然既已穷河源也野老纪闻云或问新唐书与史记所以异余告之曰不辨可也唐书如近世许道寜辈画山水是眞画也太史公如郭忠恕画天外数峰畧有笔墨然而使人见而心服者在笔墨之外也
　　孙知微
　　孙太古十一曜图卷
　　孙知微画十一星君奇古絶伦呉道之宗也道有二十八宿与眞武像余曾见之馆师韩宗伯家或命之僧繇皆一家眷属其昌
　　防十一曜象卷后
　　右十一曜象一卷未审为何人所作考之宣和画谱赵宋孙知微有十一曜象图然知微之画于世者盖鲜此盖未敢必其为知微真迹然笔法之精妙可尚已按十一曜上古止称七曜故书云在璇玑玉衡以齐七政所谓七政者日月水火木金土是也迨及唐李弼干加以紫气月孛罗防计都四星始推为十一曜我朝宋太史谓弼干乃西域婆罗门伎士而罗防计都亦竺干之语其术盖出于西域为无疑又青萝厯载紫气等四星无形皆隠而不见然则日月五星悬象于天为天之七纬而古今善观乾象者第仰其光象而已紫气等四星既无象可见况其形乎而绘事者不知其何据何见而一一肖其形象而图之哉此盖不可以正理论也间尝见释老二氏俱有十一曜经卷中之象与释氏经中所图者颇类此盖出于释氏之作益明矣予每展玩而珍重之或曰释老之学儒者所不谈而其图象神又可玩耶予谓古人论画以道释神为首称人物山水次之何也盖神无常形人不可得而见千变万化极难形容故得其奥趣者代不数人此予之所以怡玩于心目初非尚其诞异也予家旧有唐呉道子龙天八部象一卷紫阳朱夫子两识于后以为难得噫朱夫子岂好谈鬼神者欤抑喜其诡态异状而寄其戯玩欤将以艺之精笔之妙者为世之尤物而重之欤予之所以珍重者良在于是庸书以识于卷末云时【阙】　纪元孟冬朔东楼居士书
　　古今图星宿者自吾家僧繇而下其画日月五星七政九曜者代有其人而写十一曜星君象见之古记载独有知微两本一藏阜陵秘府宣和画谱书之一藏张衍知县家邓椿画继书之并歴歴可据此卷画法神竒纸墨焕发兼裱禙出宋名手后有遂寜张氏张衍寳藏印章而无宣和政和小玺丑特定为张衍家本无疑得而藏之吾家青氊复还岂偶然哉书之以志竒遇时崇祯三年元旦卓午寓娄水张丑青甫防
　　画家以逸格名者实始唐世呉道五代则僧贯休宋初则孙知微郭忠恕辈其写道释人物宫室噐具大都回部衣纹以及栋梁门户事物様式分杪皆有尺度初非规规用意为之徃徃从心所欲而自不逾乎矩惟善鉴者方能知其心画之妙焉此知微十一曜象笔意与道天龙八部草本忠恕越王宫殿长卷同趣虽逸格而法律森然机锋奋迅岂如后世画人一味放纵狂怪托名逸笔以传乎丑按米芾画史云孙知微作星辰多奇异不类人间所传信异人也然是逸格造次而成平淡生动虽清防笔皆不圜学者莫及然自有瓌古圆劲之气画龙有神彩不俗也杨朏学呉生防睛髭髪皆有意衣纹差圆尚为孙知微逸格所破数语推许不过一支一节耳恐未覩其全能云是歳十月之望张丑又识
　　外録
　　书画舫云孙知微太古画本虽以逸格著名而其精细者沉着痛快亦复不让顾陆张衞此如张长史杨少师书世以狂草擅塲而其郎官壁记与乞假牒文楷法烜赫可喜区区逸格何足以尽三公耶吾家新収太古十一曜象卷系宋世装禙定为张衍知县旧本国初藏沐璘廷章氏不幸落刦为逆贼严世蕃所购其防尾亦翩翩自恣彷佛张廷范题欧阳信本眞迹虽蒙尘受垢终不失为名笔也予故丰值取之为着于篇以见书画之事足以垂不朽者如此
　　又云宋裱孙知微十一曜图精蠒所画设色浓古落笔精微各具天人出世之相定属神品上上或者以板细评之是未覩韩太史家张僧繇五星二十八宿项子京藏尉迟乙僧华盖天王图卷者也谨按知微虽以逸格著名而其图写道释例多深刻严重此如元章妙迹世称纵逸絶伦而其寳章待访小册循规蹈矩逺胜欧虞顔栁墨本盖十倍也识者辨之
　　孙太古湖滩水石图
　　外録
　　画鉴云孙太古湖滩水石图在浙右民家双幅长轴中画一石高数尺湍流激注飞涛走雪听之似觉有声笔法甚老黄筌不能过也
　　画系云前人评画以孙位为真逸之祖而以贯休为逸笔孙知微为逸格郭忠恕为逸品同一逸也而知微有意外趣云孙位画迹今世少见徳隅斋画品载其画本奇特知微逸格之目殆非过许尔
　　孙太古江山行旅图卷【纸本长一丈三尺许髙一尺有竒水墨山川漫衍水闗邨寺行旅归樵处处引人入胜气度疎秀自非太古不能宜为云林家藏匏庵赏识也】
　　江山行旅【书】文彭书【藏经纸本装前】
　　【欵书】太古遗民【书图末石上】
　　孙刘马夏并以画名于宋而圭逺松年之笔流传后代徃徃见之惟太古之作世不多见宣和内府所藏仅三十有七具载谱籍且称其画天机頴悟非学而能今观此卷行笔超逸用墨清润信非人所能及宜其为云林之寳爱也治辛酉立春日观于陆氏书楼谨题延陵呉寛【纸本装后】
　　王居正
　　王居正纺车图卷
　　纺车图【大书卷首】故宋王居正笔周天球书
　　王居正拙之子也俗以其小字呼为憨哥学丹青有父风师周昉士女略得其妙尝于苑圃寺观众防之处必据高隟以观士女格态凡欲命笔则沉秘思虑故于形似为得　右圣朝名画评按王拙河东人也大中祥符间父子以画驰名海内延祐四年七月予客燕都有持此卷相示者因以五十金购之乃贾师相故物也图虽尺许而气韵雄壮命意高古精采飞动真可谓神品者矣是歳中秋日松雪道人赵孟頫识
　　春风杨栁色丽日何清明田家作苦余轧轧缲车鸣母子勤纺绩不羡罗绮荣童稚嬉自乐小尨恬不惊缅思全盛日万物遂所生王郎称好画奕世垂佳名讵意刦火余留此天机精千金匪重价至宝那可轻暇时一披阅邈焉起遥情后二年四月三日重题子昂
　　髙克明
　　髙克明雪意图卷【一名溪山雪意图】
　　【欵书】高克明【书图前】
　　【阙】州牟氏书斋清玩【宋人书图后】
　　画谱称高克明得李成笔意苍古清润为北宋丹青名家思陵尝有诗评云克明已徃道寜逝郭熙遂得新成名则其品第皆出熙上也而其眞迹世不多见此雪意卷廷美佥宪得之于道逊太仆图不盈丈而三逺备焉诚不易得者余题之为刘氏山房所藏第一云题竟廷美复强余诗余适游雪湖得一律犹记之因书以塞白
　　湖山胜趣自难穷雪后登临兴倍浓大地尽成银色界一尘不到水晶宫舟移月洞云庭外人在氷壶玉鉴中我欲题诗谁属和惜无鲁望与逋翁成化乙丑春仲天全翁有贞书于虞山上湖舟中赤脚真人龙凤姿俯视艺苑时游嬉良工待诏金门里高生前身应画师含毫吮墨立良久自言臣是唐王维平生胸中无一物独有山水能容之郭熙成名乃新进范寛得意才并驰丹青竞巧称院体后来不比宣和时密竹千冈松万壑苍翠峰峦白湖泺岸傍桂楫何处移磵曲茅堂是谁缚行人暮归天漠漠遥望前村愁雪落船头一老自闲暇诗思分明入寥廓刘侯朝回过燕市亦复爱画入骨髓偶从太仆得此图毎一开之心輙喜天全僊翁惜题字评品数行非佞史翁今已逝侯亦亡两洞庭荒渺湖水石田多才从后起况有佳儿好文事只今竒物欣有托赋诗独媿前人耳宋社久已屋宋画如有神刘侯地下勿长叹楚弓得失皆吾人延陵呉寛
　　外録
　　书画舫云此图刘佥宪得之任太仆今归沈啓南后有徐天全防克明宋仁宗时人题曰臣克明上进【按书欵与瑚网异録存俟考】
　　又云刘佥宪廷美藏高克明雪霁溪山图卷宋秘府旧物御题玺记全后皆归沈氏盖佥宪长子石田之姊夫也
　　燕　肃
　　燕穆之楚江秋晓图卷
