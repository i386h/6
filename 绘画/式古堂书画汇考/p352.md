<!-- { "loadSidebar": true } -->
　　余家有赵伯驹画后赤壁赋图及赵子昻鹊华秋色图两卷并观觉伯驹稍逊子昻盖精工不如萧逺是为神品妙品之辨今观文太史此卷全学子昻鹊华秋色图笔意子昻虽学吾家北苑至鹊华图出入王右丞李将军文太史悉力血战故当独步文休承所云时用宋元人粉本采取正是漏泄家风董其昌观于京兆署中因题壬申四月十日南宗霞起北苑风高吾党推尊转相刻画而其后遂以烟云澹漠雕气镂虚之胜诬罔前人辋川以后似辋川者何不尔耶尝见襄阳水飞墨溅而半幅剪松削石丹緑熠然使虞山以下诸君子见之岂不折膝阶下乃我朝阐宗绘羽翼吴兴推毂长洲实称肖子呉门犹有存者流至燕山大半为刘松年李营丘优孟黄哓哓而去似如吾乡一木一石不免归忆平泉子孙而不意敬仲家珍忽然顾我盖将迟徊夏云秋水之变使得展焉笔墨以当千日卧游乃敬仲未之许也家有吴兴一本归当作仙山鐡劵而且以此奉赵神仙缥缈杳然去矣敬仲其如之何丙子冬至中江刘若宰识
　　丙子冬日旧吴申绍芳观
　　衡翁画迹人知其多仿赵松雪而不知其本领渊源俱从王右丞李将军脱胎即赵千里不难方驾奚止松雪乎此卷人物树石各极精妙经营防染出圣入神余目中所见未尝覩也枝山墨迹小楷最难余家藏止家园十景记梦游莺花洞天记是此翁楷书得意笔并此为三简翁何处得此双絶令人生妬丁丑七月虞山媿林居士瞿式耜敬题
　　文待诏梨花白燕图并题【纸本挂幅阔七尺余长一尺八寸余水墨】
　　高下翩翻雪羽齐江南春尽絮飞时梦囘王谢乌衣尽舞罢昭阳缟袖垂帘外风轻银翦翦钗头春尽玉差差楼头霜月伤心处只许张家盼盼知征明【行书】
　　惊见禽故态非雪翎玉骨世应稀越裳雉尾姬周化瀚海乌头汉使归误入梨花惟听语轻沾栁絮似添衣朱帘不隔凉州路任尔差池上下飞文彭
　　瑶星散彩射昭阳雪羽差池绕柏梁台上舞酣垂缟袂掌中仙去拂霓裳梨云漠漠迷香梦花雾防冥破晓妆似妬宫中白纨扇故穿珠箔弄辉光陆师道
　　双燕翩然下竹扉晓檐霜羽弄辉辉谁言白鸟非鸟肯信乌衣是雪衣小院风轻迷蝶去沧江日落乱鸥归也知自惜竒毛羽不向朱门汗漫飞文嘉
　　社后差池素影非荆门春尽雪初稀王孙陵阙当年见天女祠庭昨夜归防胜风翻银作缕湘帘云碍玉为衣寻常不逐衔泥伴遥忆携书海上飞彭年
　　瑶光一散江潭乙鸟归来雪羽【阙】骑云中飞欲没霓裳月下舞初酣定栖珠箔辉初射迷入杨花路未谙符瑞岂因灵媛降太平天子正宜男周天球【右题俱小楷书】
　　文征明坐看长松图并题【绢本中挂幅长三尺五寸阔三尺淡色石坡间长松两株杂树映带下坐二人隔江渡船一一人挑薪将渡上有崇山曲涧长松杂树逺逺相间行人二笔法欲追右丞千里而画境似秋江待渡图】
　　坐看长松落午隂静闻流涧激清音松风水玉眞堪写悔不携将七尺琴征明【行书右角上】
　　文衡山仿赵松雪秋山访隐图【绢本中挂幅长三尺九寸阔二尺一寸着色高山叠涧危楼精舎楼坐隠者山树丹翠相兼近舎板桥二左一人乗马一童抱琴盖入林访隐也】
　　【款书】嘉靖壬子春日临摹松雪秋山访隐征明旹年八十有三【小楷书右角上】
　　文　彭
　　文夀承兰竹图并题卷
　　偶培兰蕙两三栽日燠风微次第开坐久不知香在室推时有蝶飞来
　　西斋半日雨浪浪雨过新梢出短墙尘土不飞人迹断碧隂添得晚牕凉　余性喜兰竹每见古人所作辄欲效之然不能得其彷佛暇日偶想像写此数幅米老所谓若见眞迹惭惶杀人者也时隆庆壬申三月廿又七日在燕山寓舎作书于后三桥文彭
　　三桥牡丹图并题【水墨】
　　倾国初舒艶凌波尚怯寒春光两相竞并作一时看文国博石榴图并题
　　秋霜凋百卉锦颗有安榴还应兆多子积美生公侯文三桥水仙图并题
　　玉为丰骨翠为裳丽质盈盈试淡妆最是雪残春欲去满庭明月自吹香三桥文彭
　　文　嘉
　　文休承仿米氏云山图并题卷【水墨】
　　米氏云山余所见者大姚村图是石田临本海岳庵图是先待诏所藏后归之陈道复道复亦归之石田潇湘图是孙鸣岐物后在中书舎人王子贞家苕溪春晓乃王吏部酉室尊公款鹤所藏陈氏又有在大姚村妹家绢本小横幅皆眞迹最后见杭人一卷则青緑纸本尤为精絶其余所见虽多要亦不能出此上矣己巳秋余来苕溪所居正与道场山对所谓西塞山碧浪湖及松雪之水晶宫无日不接于目况以冷员散职居此眞足以荡涤胷中尘土万厯丙子六月偶用米法写此聊自遣兴而已不足以追踪其万一也茂苑文嘉在耆英堂书
　　米南宫眞迹所见不过二三卷徃从西吴闵氏见者大率与文休承所临本相类吴文定有题语尝记诵其诗云云山烟树总模糊此是南宫鹘突图自笑顶门无慧眼临牕墨迹淡如无苕上人藏画絶少惟此人共知宝余得一目甚幸甚幸休承是作不特墨气之佳而八十老人用笔精妙可方驾南宫即友仁出亦当是退舎也六止生周天球题
　　文文水仿米氏云山图并题卷【着色】
　　此予少时笔也时年少气鋭刻意欲追二米而及之又见元章苕溪春晓于王吏部处而吾家所得海岳庵图为小米眞笔朝夕展玩至忘寝食恨束于时学不得大肆其力今年力渐衰虽颇知用笔破墨之法而精力不逮徃时偶展此卷惟有浩叹而已因书其上以志余之感时万厯六年戊寅十月四日茂苑文嘉
　　文学正杜陵诗意图并题【挂幅】
　　石出倒听枫叶下橹摇背指菊花开【杜句】嘉靖己未十月望送子庸徃金陵茂苑文嘉
　　秋风去秣陵枫叶江头赤欲识别离情一吸尽一石文彭
　　莺花迷故国鹏鸟飞南溟八月秋风急家人侧耳听陈鎏
　　嵗晚送千里林间飞一叶如此不归来大川当利涉陆师道
　　月白石头城送客渡江浒飞梦逐江风依稀听摇橹张鳯仪
　　緑酒朱丝琴送君清江涘别酒荐离觞殷勤劳五指彭年
　　相送城西隈离心落叶催寒云渺江浒飞逐片帆开朱朗【右诗俱书图上】
　　休承三梓图并题
　　三梓苍苍存手泽荒祠过客每怀贤黄家旧物征遗纸为写虬枝揷紫烟　范祠三梓相传为文正公手植予每过辄徘徊其下不独以其树也忍斋偶以其先公所遗旧纸索画予重其能宝爱世物为写此图再赋短句嘉靖乙酉春三月廿五日文嘉
　　文水兰亭图并题
　　曲水兰亭宴风光属暮春岂惟酬胜赏聊用乐嘉賔酒罚杯无算书成笔有神翻怜金谷会囘首迹俱陈休承西湖图并题
　　一段西湖趣居然入画图羣峰皆着寺畔岸独飞鳬宿雨花应乱斜阳树不孤果能移至此日日许来无文水夀意图并题
　　绮宴开晴昼青鸾下紫霄麻姑来擗脯嬴女解吹箫丽景添春酒囘风拂步摇何须羡蓬岛沧海自新谣文学正归隐图并题
　　归来三径未全荒拂拭重开旧草堂棐几净揩平似镜砚池新浴粲生光客来亲戚情多悦老去诗篇意未忘莫道归迟迟亦好犹胜终老滞他乡
　　休承仿倪元鎭山水并题【别一幅题句同无夀承叔平二诗】
　　高天爽气澄落日横烟冷寂寞草亭孤云乱山影文嘉
　　落水照秋色悠然江上亭红尘尝作客此地少曾经文彭
　　薄雾带疎林峨眉江上青山公归去晚秋色在空亭陆治
　　文文水秋江独钓图并题【汪氏家藏】
　　秋老木叶脱江空水气寒长安有尘土不上钓鱼竿文水画并题【凡十五幅】
　　曾见尚书笔依稀二米间戏将烟雨意拟此越中山青山不逺世人自逺青山江上茅亭子清风日日闲日落逺山紫雨余湖水平扁舟泊芳渚竹里乱啼莺四月緑隂成乔林下清影何处鸟啼花山人酒初醒山径有柴闗萧然草树间倚阑无一事静看鸟飞还江岸草萧萧江云乱眼飘无愁茅屋底痛饮读离骚日落暮山紫江深草阁寒寻诗得佳侣相对倚虚阑叠嶂千岩转流九曲湾石桥闲立处常听水潺潺雨余飞涧急树叶总萧萧欲覔雄宅冲泥过小桥雨过山含翠迎风树作秋世情方扰扰消尽一溪流风定溪如镜山明翠欲流扁舟乗兴去应过白苹洲雨余沙碛明风起波纹乱何处櫂歌声孤舟倚頽岸日暮鸟飞还虚亭落木间遥看烟敛处一片雨余山竹晚鸟啼寂秋清山影寒广陵泊舟处愁下鹧鸪滩幽居深雪里万玉四山攒输与高楼客凭阑独自看文休承山水
　　竹树隂围合孤舟尽日横雨余溪阁上独对一青山夀承题
　　文水石湖图并题
　　范相祠前水接天越溪庄上栁如烟石湖尽是青油舫不数西湖有画船
　　补陀岩下石梁横醉卧能令万虑醒亦有苍苔昏日月只无江峡鬬雷霆
　　行春桥影卧长虹落日波摇万顷红山似蓬莱人似玉杖藜徐步水晶宫
　　拜郊坛迥揷苍天茶磨峰高凌紫烟一线太湖云外见万家灯火望中悬
　　休承仿叔明谿山高逸图并题
　　黄鹤山人骨已仙图成高逸尚流传闲彷佛追遗法敢谓风烟似辋川　旧见叔明谿山高逸图因追写此纸深愧不似也万厯戊寅残腊文嘉
　　文休承山水并题【挂幅水墨山水汪氏鉴藏】
　　碧山雨过翠烟浓緑树微微动晚风云防仙宫瑶草满石溪深处小桥通文嘉
　　重岩喷飞瀑清风生古松相携过桥去此兴有谁同文彭
　　文文水四景图并题【挂幅】
　　诗翁拣得雪中天雪淡梅清伴冻肩吟思一腔何处见蹇驴寒迹里湖边
　　清溪曲曲抱山斜山下虚亭小隐家车马不通人境寂疎林落日自交加
　　青山隐隐水漪漪映树兰桡晚更移一缕茶烟冲宿鹭无人知是陆天随【诗见征仲自题仿北苑山水】
　　千章林木拥招提林外平湖正渺弥曾是秋来胥口见一痕山色淡修眉
　　休承桃源图并题
　　偶然避世住深山不道移家遂不还却怪渔郎太多事又传图画到人间
　　休承赤壁图并题
　　秋清山木夜苍苍月出波平断岸长千古高情蘓子赋东风谁更説周郎
　　文水林泉高逸图并题
　　苍苔白石水粼粼雨过轻风不动尘携客共寻溪上乐水边林下作闲人　癸丑四月晦日与和仲同坐停云馆中漫为林泉高逸图并赋小诗为赠茂苑文嘉文休承山水并题【凡十九幅】
　　不论二米与房山巨眼方知破墨难曾是扁舟停北固夕阳江上数峰寒辛酉腊月七日文嘉
　　清絶倪迂不可攀能将水墨继荆闗疎林斜日茒亭外一片江南雨后山
　　漫将水墨结清縁写法应从懒瓒传大似辋川斤竹岭疎筠斜日锁寒烟辛未七月朔文嘉
　　山斋雨坐漫焚香几净明竹树凉午睡起来无一事自翻残墨写潇湘
　　虚斋日午酒初醒残墨余香入砚屏小様吴笺莹于雪自临南牖写黄庭
　　湖波如镜绕山斜岩下鸡鸣有隐家与客相携过桥去緑隂清寂试新茶
　　四月疏林细雨余高柯修竹满幽居焚香燕坐心如水自卷湘帘阅道书
　　清隂寂寂水泠泠日落羣山四面青记待滁阳行乐处峰路转有虚亭
　　沈香烟暖碧纱緑栁隂分夏日斜梦觉只闻铃索响不知山鸟啄枇杷
　　幽轩正傍碧山开长夏清隂覆緑苔轩内主人今六袠推闲看鹤飞来
　　太湖石畔种芭蕉色映轩碧雾摇瘦骨主人清似水煑茶香透竹间桥
　　不着蓑衣坐野航白鸥流水带残阳渭川渔父休相妬只钓银鲈不钓璜
