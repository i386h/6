<!-- { "loadSidebar": true } -->
　　燕龙图在王府以徳业自励后世乃以能画称观此足见其艺之不凡但恨为此所掩噫以顔鲁公之政事而世亦以书称可见学之不可不慎也乙丑三月云门山老樵齐郡张绅
　　萧条落木楚江秋岸舣风樯万斛舟厯厯旧游浑不忘分明黄鹤断矶头寄翁
　　几声哀角起寒谯一夜清霜脆桞条浦溆未明沧海日客帆应发楚江潮山经太白西来险雁转衡阳北去遥愧我无才重吊屈忠魂千古有谁招东娄秦衡
　　日出楚山碧照见龙鳞波扁舟何处郎解唱竹枝歌神女朝云里啼猿秋树多苍梧望不极逺意当如何盐官胡奎【胡一作呉】
　　燕尚书生有巧思能奋志功业图书特其一事耳在燕府侍书时王求画一笔不肯与盖恐王之志尚偏也故其画罕见于世此卷笔力遒媚其在早年所制无疑也呉郡张适识
　　月落楚江空秋林待日红船开飞叶雨人渡长潮风阁影涛声外山形曙色中神仙问何在有路想难通呉下贺言
　　猿啼秋树邈月落晓霜清行客休争渡风髙潮【一作浪】未平林屋外史
　　楚江秋向曙画里景依然旭日浮波面凉风动树顚同来桃叶渡相并木兰船欲问西洲信浔阳何许边呉僧普震
　　碧水连空入望深匡庐秋色正萧森曙分巴峡猿声断月落湘潭鴈影沉宿雾収边横荻渚炊烟起处隔枫林何因得似归来棹笑傲衡门自楚吟石湖呉文泰
　　晓风吹醒蓬窻梦惊心断魂潮尾深鬓萧萧秋烟黯黯残月渐看西坠披衣乍起对万顷苍茫半空飞露曙色才分巫山隠隠扫晴翠　行舟此际竞发叹还呉适楚尽趋名利投老襟懐思乡情绪慵赋天涯覊旅鸥汀鴈渚记彷佛当年遍经行处今日披图旧游如梦里　余尝放舟武昌泛赤壁矶登黄鹤楼上巫峡渉瞿塘之险于楚江晨夕饱览奇胜回首又廿余年【一作年余】矣今披此图恍然【一作若】梦寐追想旧游姑谱齐天乐词以寓所慨云癸酉十月望日梦庵识
　　木落秋江露湿衣放舟有客潮归霞彷佛天将曙星斗升沉影渐稀避弋鴈鸿投渚宿忘机鸥鹭傍人飞巫山巫峡曽登览犹忆题诗在翠微林泉瞿旼
　　苍茫巫峡晓摇落楚天秋神女千年庙商人万里舟诗中曽想赋画里每思游江海平生志穷经老一丘韩奕
　　本自为农住一丘却携书剑歴河洲龙门碣石寻常到鴈宕天台汗漫游风舸顺流如骤马人生随处若浮鸥夜来又作江湖梦剰水残山总是愁清江俞行之
　　日光荡微澜草色澹平楚愁云结苍梧骑龙下神女水宿烟渚寒山空木落雨客懐归鸟外迢迢见孤屿呉人王鸣吉
　　江水滔滔日夜流帆樯来去几曾休画图不尽古今恨感慨令人忆壮游俞贞木
　　初晰澹微茫猿啼楚江晓恬风展波镜千里泻弥渺起居船上人惊飞岸边鸟行装乱填委徒御争纷扰川后弭安流天呉沕深窈隂霾敛遥翳目断秋旻杳响枻节歌长翔颿逗风小人生等萍寄奔渉何时了旅思协悲端覊情重忧悄忠沈不可见永吊鸣寒篠回首噭湘累苍山乱云绕卞同台城路
　　黄陵庙下潇湘浦依稀少年覊旅梦泽生风渚宫花落収尽峡云巫雨长天水正日出三竿客船犹舣四望苍苍秋光都在白苹渚　流年暗惊易度向画中空见旧游如许鼔瑟人遥纫兰事徃谁折芳馨寄与魂消【一作消魂】凝竚待収拾闲情冩成新句心与鸿飞空江烟浪里　去年秋友人谢彦起氏为孟敷陈孝亷索赋楚江秋晓词久未能成今日偶过许澜伯读书山房时夏雨初霁轩窻朗澈因援笔赋此留澜伯归诸孟敷殊愧不工也洪武廿八年孟夏十有一日呉人王璲
　　曾记蒹葭水庙东客心争渡晓鸡中平芜落月三湘路千里孤舟一鴈风别去乡闗犹在梦老来江海尚飘蓬何因得似闲鸥鸟两两沙边睡正浓沈应
　　荻花収隂月初落两防鸡声夜光薄津头估客欲移舟曙色一帆风作须臾海日烛天红怒涛汹涌分西东三巴逺映苍茫外九疑尚在迷漫中作商如仙真足慕千里惟消数程度画图一见意犹欢何况身行此江路沈逺
　　川烟破初旭曙色楚江湄断峡猿啼迥平沙鴈起迟征车催晓发商舶潮移月落湘娥浦云愁屈子祠野昏山隠隠岸濶树离离露芷清遗馥风篁翠袅枝临风多旧感吊古漫遐思南北嗟岐路尘沙困鞅覊秋声纷乱叶人影照轻漪画里经游处披图一咏诗顿丘葛昺
　　大船驾帆晓欲发小船载客客未絶行李匆匆不惮劳须臾防面须臾别江涛汹涌声如雷名利萦扰心为摧楚天秋高何所有黄鹤矶头多美酒便当吟笑解金龟勿向风波空皓首彭城钱复氐州第一调题楚江秋晓图后
　　秋色翻霞开晓闪闪金乌已动江渚细蹙靴纹平铺练带帆矗船移长水商旅蝉联到认有南冠行李卉服巴人蛮琛洞客沸来蜂蚁　总翠繁隂交杞梓应坡坂豫章风起写韵轩盈袪蚊府靖玉宇云霄里想燕生情思喜苍凉景轻摹笔底一片齐纨便流芳千年画史枫江老渔
　　上山豺虎怒撑目入海蛟龙饥啮足卧游谁似画图间占断潇湘半江緑波纹晃漾势欲生却似泼醅新酿成维北有斗防斟酌吸尽狂澜肝肺清露华洗净羣峰小灏气晶荧碧空晓纎纎斜月坠银钩猎猎飞帆翔白鸟襄王神女知何处为雨为云空旦暮彷佛汉阳城外祠依稀鹦鹉洲边渡楼船如屋穏胜家夜泊芦花近浅沙好是浔阳送行客不闻商女弹琵琶平眀潮落如奔马徒御萧萧意闲雅舲鼔枻若登仙岂是天涯流落者人生适兴在不覊处世当作汗漫期痛饮采石矶上酒浩歌黄鹤楼中诗左招安期生右接鲁连子长揖谢流俗拂衣青云里俯视下界一粟中营营不啻蝼蚁同令我对此不得开心胸吁嗟乎令我对此不得开心胸龙泉生
　　极目无边万里遥秋来转觉势雄豪隂连云梦霜初冷雾接巴陵日未高赤壁争雄蘓子赋汨罗遗怨屈原骚烟消燃竹闻渔唱衮衮悲风起怒涛云间陆万防
　　空江烟雾晓微茫潮落沙寒洲渚长颿拂曙光开梦泽鴈将秋色渡潇湘荻花团露轻盈雪枫叶迎霞逺近霜倚棹令人添逺思渔歌欵乃起沧浪锡山曹恕
　　七泽苍茫曙色微眼中风景尚依稀疎林半隠黄陵庙凉雾初消赤壁矶波动蒹葭涵日出沙喧鸿鴈带霜飞令人却忆曾游处濯足中流放櫂归勾呉偶武孟
　　露凉风细日初红潮引巫山【一作门】与海通数幅蒲帆烟树里几家茒屋水村中翩翩沙鴈悠悠景隠隠淮山淡淡空歇塜原祠朝欲见断云衰草自西东听玉张巅
　　晓来潮落雨痕収曙色初分促去舟巫峡空蒙山隠隠楚江迢递水悠悠蒲帆带露翻苍暝枫叶笼霞皎素秋今日披图见佳趣令人犹忆少年游石湖莫敏
　　昽昽曙光啓渺渺枫江白天空爽气清露滴千峰碧微茫云梦渚迢递浔阳宅五栁高且疎凉风亦萧瑟河汉纵复横分明见秋色翩然鹤梦醒孤舟正携客河南高逊志
　　陈君永之有宋燕龙图山水卷元季国初诸人诗盖其大父孟敷所藏间为人持去莫知所之其父良绍不胜惋惜终良绍之世不能得锡山华祖芳偶购得之曰此陈氏故物也吾何可私持归永之永之如获拱壁出示于予且道其故于戯合浦还珠鲁国获弓其为喜幸之甚矣未若此卷之尤为喜幸也盖珠也弓也特奇物而已此卷既为奇物又其父祖所寳诸贤之作而多美陈氏家世之懿由此观之不犹愈于珠弓之获也乎宜永之求志其得失之自以示夫子孙当什袭焉龙图姓燕名肃字穆之阳翟人善山水师王维李成独不设色尝侍书燕王府以礼部尚书致仕又尝为龙图阁直学士故人称为燕龙图云成化六年歳次庚寅中秋日东原杜琼书
　　五更人语觉潮生估客帆樯晓行树色未分云梦泽鸡声已动汉阳城天空画角吹霜尽月落银河入斗横欲问楚南千古事至今江水为谁清呉郡陈寛
　　南浦青霜覆荻花飏帆一半去长沙凤皇山近猿声急鹦鹉洲寒月影斜白髪此时伤九辩翠眉何处泣重华天明莫上江楼望满地西风正忆家彭城刘珏
　　楚江秋晓三首题陈味芝所藏燕龙图画卷后天连湘汉水悠悠水色微茫接素秋残月已沉三国恨乱云初散九疑愁南方流落身将老西萧条客倦游欲采苹花怅无伴美人迢递隔沧洲葭菼苍苍白露晞萧条江色带微晖平沙鴈逐寒潮起野树雅随乱叶飞渐见九溪如练净谁怜三户似星稀不堪昨夜南游客愁向西风忆授衣梦回江上算秋程水影迢迢积渐明落木西风连鄂渚乱山高浪隠湓城钟边野寺经僧起霜里孤帆估客行徃事独悲前席误不从贾谊问苍生吴兴沈周写
　　外録
　　书画舫云王维颙氏藏燕肃楚江秋晓图米友仁苕溪春晓图清逸两絶题咏并佳为之鉴定入録维颙号杏圃精于医高士光庵族属其孙禄之吏部讳谷祥则先叔祖诚之宪副讳意同年进士也禄之殁书画多为人持去亦可叹也夫肃又有牛头山望图
　　东坡题防云画以人物为神花竹禽鸟为妙宫室器用为巧山水以清雄奇富变态无穷为难燕公之笔浑然天成灿然日新已离画工之度数而得诗人之清丽也
　　燕龙图江山雪霁图卷【绢本高二尺长五尺余淡着色青嶂嶙峋台观缥缈旅店渔舟参差位置右角蹇驴数骑逺渡重闗寒色逼人雪霁佳境宛在心目】
　　徐　熙
　　徐熙梅花图卷【绢本高不盈咫长尺有半渍墨梅花一枝古致絶俗】
　　防徐熙所画梅花卷后
　　梅之为花虽与草木同类然孤高清逺之撡雅淡幽闲之姿迥然与羣类殊故当春日载阳生意敷畅含芳毓秀之属靡不舒华彩献其翘英梅独退然自守不肯诡随迨夫氷霜凝固天地肃杀梅于此时玉肌素质娟娟若飞琼仙子下瑶台而降贝阙也是以宋广平着之于赋林和靖表之于诗范石湖品之于谱晁无咎杨补之形之于画诸公者皆昔称高世之士其于梅有取焉岂非以其不与众芳争妍类君子之处浮世而不羣凌歳寒而独发者类君子之临大节而不变欤呉门李孟庄氏爱梅居乡里时尝手植之侨居京师处隘巷中无隙地可为栽梅之所乃得徐君之所画古梅每一观之又若空窻夜寒而听翠禽之乱啼也心甚乐焉请余为题识之余家呉山西坞绕舎有梅数十百株自我不见今三年余矣因孟庄之请而动余之越吟焉他日与孟庄获缔东归期相见于荒山雪月之濵效昔人话巴山夜雨尚当为孟庄赋之青城王汝玉
　　盈盈万玉绕枝间不带春风桃李顔又得昔人遗墨在真如合浦见珠还　右宋人徐熙所作梅花图名画也为呉中李氏故物遗失既久而李氏之孙思式复求得之为赋一絶因识临川王祐书右墨梅卷呉李方思式家藏者也盖自思式乃祖孟庄始有之中为里无頼子窃去厯歳月且久至是思式理于官而复得之闲持以求予题卷有金陵徐氏印识青城王先生防语以为徐熙之笔今观其笔意乃大似杨补之然亦不必泥此盖思式所重在乃祖之手泽耳夫其于一墨梅卷且然况大此者乎予于是有所取焉时成化纪元之五年春三月望天全翁有贞识
　　推篷一幅写南枝不似徐熙似补之白璧久亡嗟徃事青氊终复頼佳儿氷姿雪骨当年迹玉佩琼琚上客词老眼摩挲增感慨平泉花木废多时李方思式为邑庠生时复其先世失去梅画一卷士林嘉之多为题咏思式闲持过余亦求一言且又言其复还先世故物非一信如是是可嘉也故为题之成化己丑孟夏朔旦退翁书于蔗境园之晚香亭
