<!-- { "loadSidebar": true } -->
　　坚忍黄肠虚灞桥访仁轨斜阳欲堕地门闭睡不起囊空去家逺鱼待西江水尝闻字难煑岂意今在已无边华岳秀总聚襟怀里如此又同人宜乎涧林耻
　　还入长安城东门
　　峨峨长安城落日游子入东风卷淸气欲进还自立行人不相知竞逐短影急纡余松声窅泱漭岚气湿归赢纸窓明拈毫以収拾
　　至家以山中所得松实万年松分遗友人翌日皆见过请谈所遇
　　偶携山物馈诸公明日都来问所逄心口未曾期吐露图诗先已解形容玎玲环佩高低涧缥缈笙簧逺近松正御风将还白鹤忽随云又上苍龙当门攒秀靑巉絶绕屋流阴素叠重岂念頺龄蟠防思故将竒遇送萍踪虽难似我飘翩步还可平君芥带胸语罢忽通南郭子不知宾主更何从
　　余从山回友人王橘洲以鵞酒见饷期共饮问所得诗以酬之
　　我自登山看白云鵞羣何事特相分此襟不许肥羶污明日淸茶説与闻
　　乡人徐仲瑜见访谈其曾至上方峰所见之详因有失机之憾
　　直壁无因鏁厌人宫佳胜似迷津不知商岭真忘汉将谓桃源独避秦逺树摇情低野甸断云携恨卷秋旻从今要我如君勇待伴韦郎过两尘
　　尝见石刻本华山图以为形似不过如此及旣登而还重见于姜月心家不觉失笑因书此于其上
　　世间丹粉竞纷纷若个能知伪里真但使初心随眼转不妨延夀冩昭君
　　余作华山图未完苍黄中竟失去访之乃为某所得及余登车东下忽持以见归
　　处晦文峰揽胜回好懐知白正同开武陵一旦都邀去待我东还却送来
　　后东行过骊山
　　莲峰登罢弄温泉风腋飘飘欲上天旧意不随新事改暗中陪我过山前
　　至新峰丘丈寓所期与理旧情而吐今意不料已先我东还矣不胜怅然因为是诗竢便寄与
　　太华天下特故作四岳冠深深括神秀眼到不忍换卷命付铁鏁坠魄化白汗险极岂不知其奈癖未断防心难措辞静处自把玩厚哉丘丈徳遗此靑玉案我若图报之岂可锦绣段拾遗老闗陜只得平地看乃知希世縁不在计与算古今多少慕徃往交臂散吾縁独何深乃愿在一旦归乡五千里日夕方寸乱嵯峨仙掌岩缥缈云防观防访扶摇公与我分一半
　　东峰杨道士所惠万年松置之箧中时一玩之以寄遐想
　　间气何私汝无人见死期可怜王景略心在慕容垂时伺病隙完未完之图而楼阁无縁仅规规然于侨居小草庐分积薪之半以屑就之
　　才非顾恺流那敢建层楼不贵元君赏寜分立本羞小窓嫌送目低宇禁擡头幸与毛元鋭时时过白州
　　图成戏作此自庆
　　昌黎曾到不能画摩诘能画不曾到万秀千竒不出山秘作深深鬼神奥海滨野客一何幸直抵峰尖问苍昊笑呼二子看我盘礴于其间石剑泉绅积翠连天无乃未了此山之精妙何如野客负匮揭箧担囊趋一任山英指为盗贫儿暴富喜难説时借长歌写幽抱不求沈【阙三字】不用皇甫谧序草阁蓬窓且结忘形好有人问道学谁家待我寻思却回报
　　帙成戏作此自讥
　　为图为记复为诗毕弋罝罘也是痴何似酒徒浑烂醉不知天地与吾谁
　　余自少喜画山模拟四五家余卅年常以不得逼真为恨及登华山见竒秀天出非模拟者可模拟于是屛去旧习以意匠就天则出之虽未能造微然天出之妙或不为诸家畦径所束虽然李思训果孰授欤有病余不合家数者则对曰只可自怡不堪持赠畸叟书
　　昌黎南山诗二百四句铺叙详文采赡议者谓其似上林子虚赋才力小者不能到是固然矣然余窃观之其吾闻京城南兹维羣山囿东西两际海西南雄太白突起莫间簉藩都配徳运分宅占丁戊逍遥越坤位诋讦陷干窦昆明大池北前寻径杜墅坌蔽毕原陋初从蓝田入等十余句可以施之于终南外此则凡大山皆有之皆可当不独终南也移此以指他山谁曰不可况又每有梗韵生意使文辞牵缀而义理不得通畅者固才力小者不能到但恐非终南之本色耳故先正谓文章当使移易不动慎勿与马首之络相似窃谓纵不宜规规然神写照亦岂宜泛泛然驾虚立空非驾虚立空虽不足以成文然终无一主十客之理务驾虚立空以夸其多不亦虽多亦奚以为乎少陵则不然其自秦入蜀诗二十余篇皆实事实景以入乎华藻之中既不神冩照又不驾虚立空是故高出人表而不失乎文章之所以然也余平生读之未始不起夫仿之之心然迹囿一隅竟不得骋心纵目于所【阙】之胜而止今也幸于兹游故得以偿其昔之所欲而不能遂者然余也安敢自谓轶昌黎而配少陵哉不过庶免乎马首之络之弊而已虽然神秀无匹如此未始游者得微亦以余为驾虚立空而近于诬人哉畸叟又书
　　自离长安后所赋诗间有与华山相闗者即掇置于是非唯见我神交之不泯又以见吾癖之不铄于倾覆流离而得自适也畸叟三书
　　旣登山回即为是图甫十有四日敓于故不得讫工九月送中就船作记作叙嵗暮所敓者已越明年图成又明年帙成吁此非诚正脩齐之事何缱绻若是泉石之心城市之迹故也左足既痿废虽舟车重许亦不过引领平地而已俗縁挠中姑寄诸此因题之曰宣郁云然不知古今人登是山亦有缱绻似余者否畸叟四书
　　山外
　　此岳独灵异勿向草木指迹不险与深寜免复信耳山阴云际峰翕忽未易拟得形于前軰得神于自己縠也趂微风文吾一池水
　　玉泉院
　　弃瓢者厌喧聴松者嫌静两翁总多事未到相忘境与物同委蛇妙于无所期此泉如此人不齐道士弗爱我爱之我欲赋诗泉上题道士笑云泉不知
　　题阙
　　武飚含怒挟幽阴只道邹阳也上寻缓抚緑苔通野意此身长在白云深
　　镜泉
　　圆虚有余碧分置渟幽闲云倚微风明灭玻瓈秋我缨纵多埃留向灞浐流意者百东坡未若吾寡俦
　　摘木实如柚者
　　十年不见洞庭实岂意遇此岩之隂呼童满贮曹奎袖慰我长悬郑灼心道傍李在意固泄军中梅虚功亦深贫人买瓜只取大从渠利口讥杨愔
　　上方峰
　　金仙不可覔徙倚娑罗阴壁底野情重峰端烟树深暗慿县鏁处遥寄上云心待念飞黄子忘形却试寻
　　由上方峰根北转遇三樵人
　　寻常笑欵客病自杯弓始败叶卒一鸣摄吾县藤里冷风分翏翏送过回峦趾三樵适相遇问去靑柯几含笑了无言飘然自歌起
　　第一闗
　　飞柯拟折周颙轮不如此闗能絶人稚圭也是难着身纵欲用移那暇文幽风迟迟摇白云偏与老怀情最亲既非稚圭周颙伦不怕许劭闲鼓唇且携壮心学终军
　　希夷匣
　　不澌乃仙澌非仙子独似此胡为然岂与逸狡狯玩世而周旋白驴之骑何如眠
　　近靑柯平转处
　　林端见平冈已与憩者通低头转崖角忽堕丹靑中机濳败墙铄作慿虚公葛三不须见自有毛女峰
　　卧祠前石阶上
　　砥平一片緑窅闭丛薄里上山下山困未数重茵美松风虽余促且待一觉起正拟借神庖香炉冷于水
　　日月岩
　　天眼岩上知由谁兴将名其形抑形其名岂伪难掩扶同巨灵是非固然何苦劳情且据蔑靣以丹以青
　　百尺撞千尺撞
　　猛卷百尺撞倂作千尺里但知身为云忘却我是己回思却流客歘作烧尾鲤松声郑庄厚特地发宫徴纷纷小呼召容在归时理谢屐傥此逢其将去何齿
　　老君离垢
　　据彼僻外僻以险栖其身索行怪心岂为山多人避静何所期期在寜吾神龙边虀粉窟乃却移作邻松顶翠暗谷峰头寒插云寜神在两间无乃徒空闻尚待防楯过伯昏元未亲饮食非自供或带山下尘吾躯纵可捐不入七试门同游既轻生防遣窓龙分慿防一吐气目断天池濆
　　苍龙岭下叚
　　闻名正怗苶忽此承顔时只疑呼子先茅狗靑天飞鍜链足力来自拟百战儿凶飚怒一拂化作噫嘘嚱乃知任文公只与平地宜虎子在虎穴大险藏大竒半生抱幽恨舍此将安之
　　镇岳宫
　　帝庙是邻封光芒缥殿通趣含危鏁内秋在暗松中幽藓重门窅残晖四壁空我无滕阁防不待一帆风
　　题阙
　　松里明星殿杳防故承頺景送光晶固知汝有催诗意也付明朝説与聴
　　巨灵迹
　　大武镌成拟掩聪古今齐堕魄妖中流云似厌迟迟看引取瞳人过别峰
　　南峰东靣
　　避诏岩底不外见神竒忽泄岩东根百千万状已如此南西北方何可论想于同流得众仰肯向无佛称孤尊谁人为语苏和仲独对山阴自倚门
　　自避诏岩转东至真武祠
　　金帝俨尊崇高寒压故宫路回秋藓碧门闭夕阳红画壁埋蓬块珠栊宿网虫腐牀留璲瑀古帐失虬龙有几承虚供无碑表旧踪炉烟聊缥缈檐铎自玲珑正好通威仰胡如祗丽农蚁臣难内谒韵语托先容仲甫将终倚元方何尚从赛牛卑庾老掷珓怪韩公祷乆知无过辞忘惧渎聪但谙无亵是那识足防中胜具虽仪凤尘肠亦断蓬买忧还自讼出望更谁同东失天孙壮西忘太白雄大千惊聚掌方寸快填空郊岛能持满闗荆敢合从未甘扪井手不数荡云胸索价元讥彼缨情岂在侬淸芳排暑郁秀已泄春融灵气蟠幽壑冷风吐暗松众堆分峛崺羣峭上攒丛涨緑迷深浅凝靑防叠重侣吁三十洞嶕喜二千弓道士云含岫畸人鸟脱笼便当称白石何必待靑童榻旷从伸脚庵低且鞠躬危灯寳贲閟水割非计饭惩过饱窥粮怕倐穷无眠忧曀雨频起看西东暗雾层层豁寒星通明朝携往识分与满山风
　　百尺撞
　　撞义未能搜风裾不少留罅延孤客步级伴堕魂愁杳树披云动幽泉学璺流自嗤如此险闲处也还偷
　　坐安真人肉身所之外望南峰端
　　真人留皮囊深在石罅底虽然不臭腐何似无囊美飞升尸解流未见曾闻名吁嗟风马牛同行不同情看云与看人君我吾卿卿
　　龙神祠
　　神物既不测亦有司属风深渊无处无胡在兹山中防防吐暗壁肃肃流阴松斜光透虚檐诡状呈朱栊新丰五色石今閟谁之宫惜哉惊人碑不逢裴晋公
　　东峰顶见黄河潼闗
　　双松阴底故临边要见东维万里天山下有人停步武望中疑我是神仙地通荒楚延秋色河借斜阳透野烟敢问郁华离垢后有谁张口下层巅
　　南峰顶
　　满山淸气蟠心下待向茅堂慢倾冩翩翩飞步转云冈虽不如禽也如马土神欵我看竒物指南峰有光者适然得此亦自好休问帘真与帘假半山之上悄无泉不道曲终犹奏雅
　　龙潭
　　去天尺五碧云从中下阴我超鸿蒙巅相与何其深燕坐龙潭旁细聼风松吟何如苏门客只闻鸾凤音
　　仙人掌
　　偶因脂渗掌为形便向形中造巨灵又有王涯能寱语暗移人眼付丹靑
　　题阙
　　淤泥不染莲世浊何脱屣影响未尽灭纵险能孤止和光与同尘言之者谁氏
　　玉女峰顶唐宗抛简处
　　寳殿郁璘珣明王玉女尊不期承唾面得照洗头盆云气秋无路松声昼掩门漫因抛简处遥眷恤民恩
　　玉女峰后
　　枝梯重叠不易上似欲拒断人间踪岂知贪胜之老迂到此已近猿猱风洞先生既防通老迂那忍违其衷比之思扶之怯翁谁言未是雄中雄可惜涓浊梁无由以相从
　　西峰东望玉女殿背
　　峰难一人供敢许陈遵止不酿乃酿具梦里期浮蚁蟏蛸一雄据知阅寒暑几吾粮可三日忽尽将谁恃主此问何人西山伯夷是
　　玉女峰顶望西峰东面莲花形
　　志里知名久何縁复异闻且将疑似闲与杳防分忘险权留步随风也送云要诠真伪辨待访蓐収君
　　题阙
