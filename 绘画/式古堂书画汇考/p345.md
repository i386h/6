<!-- { "loadSidebar": true } -->
　　唐伯虎山水并题【四轴】
　　云树含晴日烟岚阁晚风高人将木履送目大江东山高鸟不巢水清龙不住至察则无徒故写糢糊树灌木倚道左流凘鸣沙中欲涉未抠衣且乘君子风金风秋立至凉生雪髩虚梧桐一叶落打着手中书伯虎诸画并题【几十八幅】
　　岩居萧散未全迂掌上清樽膝上书满目繁花堪自老笑他金紫釡中鱼
　　金谷中分此水长问津从不到渔郎山添爽气砭诗骨独坐柽隂送夕阳
　　乱山杂雾晓巃遥见悬鱼是梵宫倚杖漫行行复坐一声啄木在林中
　　秋色苍凉怀抱开古林泉石总诗材平头鞋子方春盛青石桥边散步来
　　高泉落磵玉淙淙怪石蟠旋似卧龙诗卷满肩芝满地吾能此处着吾踪
　　云敛溪山秀色开满谿新水绿于苔偶然二叟临矶坐无数青山倒影来
　　石矶平净苍苔合高木空添接叶深二叟清谈无俗事亦应与许二同心
　　满地松隂六月凉采芹归去担头香相逢夕照谁家子倚树喃喃话正长
　　席地松隂乐有余瓦盆盛酒炙枯鱼心中洗尽闲名利一派泉声应读书
　　山阁临溪晚更佳绕崖秋树集昏鸦何时再借西榻相对寒灯细品茶
　　红树青山飞乱云白茅檐底带斜曛此中大有逍遥处难説与君画与君【与所刻异】
　　白板黄扉隐者居家常聊办一餐鱼平桥落叶迷行径时有隣翁来借书
　　背郭茅檐终日晴果林霜后叶无声山僧不管门前路任尔行人终日行
　　野寺空林落照低防钟烟树使人迷逢僧只道山门近不觉穿云又过溪
　　百尺杉松贴地青布衣衲衲发星星空山寂寞人声絶狼虎中间读道经
　　重重楼阁冻云连烟树苍茫带瀑泉一夜空山千丈雪草人在玉壶天【高太岩家藏】
　　雪霁天涯冷更严杜茅柴熟旧青帘瓦罏围坐松明火短句时时信口占
　　柴门雪霁桤林彊藤枕新开煑酒尝正是骚人安稳处一编文字一炉香
　　六如晓起图并题
　　独立茅门赖拄笻鬓丝凉拂豆花风曙鸦无数盘旋处緑树枝头一线红
　　子畏赠感慈画并题
　　骑驴八月下蓝闗借宿南州白塔湾壁上残灯千里梦月中飞叶四更山唐寅赠感慈邹先生
　　唐伯虎呈何先生画并题
　　青云台殿泉声隔黄叶闗河鴈影来别有诗人好怀抱西风双鬂一登台蘓门后生唐寅画呈何老大人先生子畏山水并题
　　溅沫飞流白练长乱山云锁树千章忘机尽日惟猿鹤应笑红尘市里忙
　　山势穹窿野色分飞泉滴处静中闻萧条风景谁为侣祗有苍梥共白云吴麒
　　外録
　　书画舫云唐人妙句一经名士图写更足千古其杰出者定当以子畏山中一夜雨树杪百重泉为最征仲宅近青山同谢脁门碧栁似陶潜次之其前则用嘉水青嶂合云度緑溪隂廷美阊门栁色烟中远茂苑莺声雨后新启南春日莺啼脩竹里仙家犬吠白云间其后则仇英花逺重重树云轻处处山陈淳云里帝城双鳯阙雨中春树万人家陆治川原缭绕浮云外宫阙参差落照间文伯仁云间树色千花满竹里泉声百道飞文嘉蓝水逺从千涧落玉山高竝两峯寒皆其烜赫有名者也
　　六如居士赠西州画并题【画题醉舞狂歌五十年见刻集不録】
　　与西州别防三十年偶尔见过因书鄙作并图请教殊无佳兴草草见意而已唐寅
　　唐伯虎虽学李晞古亦深于李伯时故人物舟车楼观无所不工此其合作也其昌
　　伯虎版筑求贤图并题【青緑堂画】
　　圣主求贤按画图顿将天秩胥徒精神不是能会顔色安知非滥竽唐寅
　　外録
　　瑚网云歙友黄越石欲余仇实父南极呈祥图因以此画相易云伯虎为某大老作尚有三轴余时亦欲其马逺山水即出向得越石画为伯虎金阊送别图易之伯虎题云金阊杨栁麯尘丝又送吾兄上路岐若到长安见知巳为言贫甚转工诗书画诗足称三絶至今念之不已
　　唐子畏孟蜀宫妓图并题
　　莲花冠子道人衣日侍君王宴紫微花栁不知人已去年年鬬緑与争绯　蜀后主每于宫中命宫妓衣道衣冠莲花冠日寻花栁以侍酣宴蜀之巴谣已溢耳矣而主君犹挹注之竟至滥觞俾后防摇头之令无不扼腕唐寅
　　芙蓉城里试仙衣诗酒留连致式防花栁岂闗亡国恨降王原是受朝绯汪砢玉次韵题
　　外録
　　瑚网云余舞象时见家严凝霞阁中所悬唐六如画乃白描宫人诗句即莲花冠子也举赠岐黄谈继岩后于留都得是幅阅题恍然因步原韵未防复得六如弄玉图其人物衣装相似可匹焉
　　唐解元风雪归窰图卷
　　妻儿且息怒风雪任漫漫袖有春风手能温天下寒　此元贡理官诗也偶阅李以政风雪破窰图遂为书此三桥文彭
　　右风雪归窰图子畏先生笔也先生此卷全法宋李唐行笔如屈鐡丝而一种寒冻之状宛在目前眞颖端有化工者也岂惟冠絶一时自当不朽千古耳后学文嘉题
　　伯虎倦绣图并题
　　夜合花开香满庭玉人停绣自含情百花绣尽皆鲜巧惟有鸳鸯绣不成正徳八年夏五月唐寅画并题六如秋千图并题
　　梳成松鬂懒腾腾打罢秋千倦不胜凭仗东风莫停泊少年心性自无凭唐寅
　　唐六如花阵六竒图卷【六如自题词失録】
　　题唐六如花阵六竒调玉烛新
　　吴宫新宴起唤两队娇羞粉营红垒阿平轻掉蘓家舌旋把灵犀参透兵符半纸偷送得君王春睡云梦杳小网流蘓淮隂霎时拈系　荥阳断送重瞳更七日平城总亏佳丽貂围翠绕【阙】儿梦还殢汉家罗绮丹青妙理描写尽六番隂计云台后胥与封侯温柔国里　扫愁将军都督华胥以西诸军事领长乐少府醉乡侯食糟丘五百户天弢居士书
　　唐子畏堂上双白头图并题
　　海棠枝上白头公头暎花枝转觉红恰似老夫高兴在醉攲纱防领春风
　　六如征鸿图并题
　　白露蒹葭八月秋征鸿又作稻粱谋一羣嘹呖相呼处多在萍荒浅水洲唐寅
　　伯虎桃花过雨图并题
　　桃花雨过水连天古树高岩乱玉泉独立溪头穷物理不知斜日落平川唐寅
　　唐子畏落花图并题
　　落花图咏　吴郡唐寅
　　今朝春比昨朝春南阮番成北阮贫借问牧童应没酒试尝梅子又生仁六如偈送钱塘妾八斗才逢洛水神多少好花空落尽不曾遇着赏花人
　　夕阳芳草笛悠悠春尽惊看又转头淅沥风光摇草树骖驔时节逐川流临阶忍数脂千片绕树空烦绣半勾九十韶华梭脱手多情又作一番愁
　　忍把残红扫作堆纷纷雨里毁垣頽蛤蜊上市惊新味鶗鴂催人再洗杯肎唱骊歌送春去悔教羯鼔彻明催烂开赚我平添老知到年来可烂开
　　能赋相如已倦游伤春杜甫不禁愁头扶残酒方中醉面对飞花怕倚楼万片风飘难割舍五更人起可能留妍媸双脚撩天去千古茫茫土一丘
　　芒鞋布袜罢春游粉蝶黄蜂各自愁池面风公簇聚陌头人散踘场休胶粘日月无长防酒对荼有近忧蘓小隄头试翘首碧云暮合隔红楼
　　溪水东流日转西杏花零落草萋迷山翁既醉依然醒野鸟如歌复似啼六代寝陵埋国媛五陵车马鬭家姬邻东谢却看花伴陌上无心手共携
　　春归不得驻须臾花落宁知剰有无新草漫生天际緑衰顔又改镜中朱暎门未遇偷香掾堕溷番成逐臭夫无限伤心多少泪朝来枕上眼应枯
　　蛰燕还巢未定时村翁散社醉扶儿纷纷花事成无赖黙黙春心怨欲私双脸胭脂开北地五更风雨葬西施匡牀自拂眠清昼一缕茶烟飏鬓丝
　　春尽愁中与病中花枝遭雨又遭风鬓边旧白增新白树底深红换浅红漏刻已随香篆了钱囊甘为酒杯空向来行乐城东路青草池塘乱活东
　　崔徽自写镜中真洛水谁传赋里神节序推移比弹指铅华狼藉又辞春红顔仙蜕三生骨紫陌香消一丈尘绕树百心语口明年勾管是何人　正徳庚辰仲秋吉日偶録落花诗并画于上
　　六如牡丹图并题
　　故事开元重牡丹沈香亭北冷泉南如今顔色还依旧风雨江东月闰三吴郡唐寅笔
　　子畏萱花图并题
　　北堂草树发新枝堂上莱衣献夀巵愿祝一花添一嵗年年长庆赏花时
　　唐伯虎秋圃杂花图并题
　　芳园秋色似春时红紫纷菲暎緑池珠露未干啼络纬晓风初拂飏蛛丝
　　六如居士菊图并题
　　锦里先生日晏眠客来高论坐无氊酒资尽在东篱下散贮黄金万斛钱
　　唐六如墨菊图并题
　　故园三径吐幽丛一夜霜堕碧空多少天涯未归客借人篱落看秋风
　　伯虎墨葡萄图并题
　　緑云架上草龙蟠马乳含秋露不干昨日文园愁肺渇防丸嚼破蔗浆寒
　　子畏盆石菖蒲图并题
　　水养灵苗石养根根苗都在小池盆青青不老眞仙草别有阳春雨露恩
　　唐伯虎竹枝图并题
　　鸠雨初晴苦竹生潇江明月动秋声他年链骨轻如叶拟踏风梢散袖行
　　唐居士孤竹图并题
　　嵗寒有贞姿孤竹劲而直虚心足以容坚节不挠物可比君子人穷年交不易曅曅桃李花旦暮改顔色唐子畏王公拜相图卷【一名王济之出山图】
　　【款书】门生唐寅拜写
　　东南赤舄上明光百辟班待子长事业九经开我后文章二典纪先皇春风夜雪门墙梦秘洞灵丘杖履将敢道托根偏树拔例随芳草逐年芳门生祝允明
　　道徳前王懋旉求我后崇朅来开禁馆爰命列羣公少宰中朝骏文峰盖世雄典谟深帝学出入冠青宫大受心弥小端居望愈隆旁征劳仄席夙简在渊衷乃济云龙会言参著作工鳬飞南斗下盖拥大江东寥廓瞻疆宇优柔采国风匪徒吴竞直兼尚马迁通圣业唐虞竝昭灵日月同华词将茂实传示缅无穷晚生徐祯卿
　　赞化调元属重臣相君归国节旄新大廷入觐新天子四海应沾鼎外春门下生张灵
　　圣主登新极文星复旧垣紫书征纂述黄阁待调元画舫行江驿华旌映郭门承明朝见罢天语降殊恩后学生吴奕
　　圣皇初御极登进尽贤人求旧尤加意先师乃后臣国书需总笔王化属持均闻说周公事新图画得真晚生卢襄
　　吴国才贤见两元山川灵秀出璵璠先朝史録趋宣召大郡编摩接讨论车马城西怀逺别经纶阙下沐殊恩縁知旧学应超擢还见官崇道益尊葑门朱存理
　　纶綍频宣上帝京编年直笔鬼神惊明良入觐天顔喜黜陟心悬水镜清宋室匡君推范老汉廷稽古重桓荣春风门第多桃李我独传经愧郑生门生薛应祥
　　王文恪公济之为吴中名宰相无论学术科第徳业声望载在传志者照映千古即其门人交友周旋于公者莫非名流韵士此卷一图七诗乃正徳改元公方大拜诏起之洞庭此出山图咏之所由作也图中树石斆李唐人物仿公麟而车中传神不减长康乃子畏用意笔佐以希哲京兆精楷昌谷廷评古调足称三絶而梦晋以下诸作亦皆翩翩一展玩间如入山隂道中应接不暇也辛亥春公之四世孙伯贞命工装潢出以相示俯仰今昔甲子再周而纸墨如新虽鬼神呵防而亦可以占云仍之善保矣故为识之长洲后学张鳯翼乙巳初月之望购得王公拜相图咏捧阅再三卷尾恭题八字云清辞入彀妙画通神张丑笔记
　　唐解元野望悯言图卷
　　野望悯言【今亡】唐寅
　　己巳九月舟次相城一首
