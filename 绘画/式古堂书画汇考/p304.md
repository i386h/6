<!-- { "loadSidebar": true } -->
　　菜叶阑干长花开黄金细直须咬到根方识淡中味梅道人戏墨
　　呉仲圭墨竹图卷【绢本】
　　外录
　　书畵舫云呉仲圭墨竹卷其前录李息斋畵竹法而后方竹枝数叚叚各有题并奕奕有神
　　梅道人平林野水图并题
　　平林方漠漠野水正汤汤苍茫日欲落辛苦客异乡草店月回合村路迂更长渡头人散后渔父正鸣榔梅华道人
　　鸳湖在嘉禾湖水春浩荡家住梅花邨梦绕白云乡防翰自清逸歌诗更悠长懐图中人看云杖桄榔　元初真士尝居嘉禾紫虚观好与呉仲圭隠君防故得其诗畵为多今年十月余始识元初即出示此帧命仆赋诗因走笔次呉隠君诗韵题于上隠君自号梅花道人云至正廿一年嵗在辛丑倪瓒记
　　浣花溪头车骑发镜湖影里畵图开有客相寻草堂去何人却棹酒船回是处山林有真隠如此风尘无好怀青袍不似黄冠乐二老风流安在哉郑洪
　　外录
　　石田集题梅花和尚之塔云梅花空有塔千载莫欺人草证光妙山遗北苑神断碑犹卧雨古橡未回春欲致先生奠秋塘老白苹
　　梅花庵主秋山图
　　外录
　　书畵舫云项氏藏梅花庵主秋山图绢本巨幅轻描细染不类平时纵逸之笔惜乎无诗仅有款识一行耳
　　妮古录云己未三月十一日得法书通释翰林要诀钞本于武塘市肆因念梅道人戢身撮土市腥相匝反不若此书袭余芸蕙中为洗尘以庆其遭
　　梅道人松图并题
　　幽澜话别汗沾衣飒尔西风候鴈飞我但悠悠安所分谁能屑屑审其微钓竿不插山头路猎网宁罗水际矶独有休心林下者腾腾兀兀静中机　青云山中太道人隠者也时扁舟徃来茜武之上与防从则樵夫野老而已余拙守衡茅橡林有年矣夏末防于幽澜泉山主常师方啜茗盌忽若【阙】气逼怀黄帽催行甚急别后流光迅速惜哉因就严韵戏成四首书于畵松之上且发一笑而别梅花道人
　　梅花道人墨菜图并题卷
　　菘根脱地翠毛湿雪花翻匙玉肪泣芜蒌金谷暗尘土美人壮士何顔色山人久刮龟毛氊嚢空不贮揶揄钱屠门大嚼知流涎淡中滋味吾所便元脩元脩今几年一笑不直东坡前　梅花道人因食菜糜戏而作此友人过庐索墨戏因书而遗之聊发同志一笑也至正己丑
　　肉食固多鄙菜羮元自癯晓畦含露气夜鼎煮云腴春醪时一进林荀与之俱逰戏入三昧披图聊我娯倪瓒
　　墨菜铭【并序】
　　菜草类也其熟否与五谷同丰馑以可食也故羞王公荐神奉賔老供民食防不需是而具然味薄肉食者贱之甘之者必有守有为之士也或者图是亦岂亡意乎云间陆居仁阅而为之铭曰惟土之生厥草万彚可荐可羞乃彚之贵其色病如非有舜华之丽其芳韬如寂甚芝兰之气媺甚漂摇玉食者弃薄甚藜藿尚徳者嗜民固不可一日有此色士何可一日亾此味摘不厌稀者为情亲龁不厌根兮为厉志啜箪菽而饮瓢水者不必具其茹拔家葵而却园钱者奚忍攘乎利坐牖外而致饱于以见其有容食其老而舎心于以存其生意固宜入学者持是以合舞见师者执是以为贽形万乘之瞢寐可以齐九重之玉陛奉宗庙之賔祭可以龢盐湆于硎器菜乎菜乎又孰为至吾将葅之以享上帝
　　江南何有秋末晚菘欲知此味请问周颙　颙其逝矣物犹在是口腹累人幸勿过侈　真率之防莫非耆贤时作菜羮何取腴鲜　黄玠
　　雨苗风叶绿董董纤手青丝出汉宫满眼苍生总如此忍看涂抹畵图中邵贯
　　其甲可食既老而查其子可膏未实而葩色本翠而忽幽根则槁乎弗芽是知达人逰戏于万物之表岂形似之徒夸或者寓兴于此其有所谓而然耶大痴学人平阳黄公望书于云间客舎时年八袠有一
　　晚菘香凝墨池湿畦菜摘尽春雨泣梅花庵中呉道人写徧羣蔬何徳色怪我坐客寒无氊牀头却有买菜钱四时之蔬悉嘉味乃知此味吾尤便有客忽携畵卷至一笑落笔南风前曲江钱惟善用仲圭韵
　　天泻乳膏沐黄壤老圃嘉蔬日应长菁青苣紫韭茁黄白酒初熟与君尝由来此味良不俗清真絶胜庙堂肉酒酣耳热歌采薇倚阑注目江云飞呉璋
　　吾家疏庵瀼水濵老圃生涯不计春食肉何如食鲑好从渠自説庾郎贫曹绍
　　鱼有腥兮肉有羶庾郎滋味正相便山中雨后春云暖饱向松窓搨上眠呉温
　　已有食肉相青菘且自栽丈夫成事业都是菜根来天台自悦
　　小园新雨后旋摘晚菘香尽道羊羮美谁知此味长北禅徳宝
　　嗜味无常珍适口以为美箪瓢与列鼎达者同一视纷纷彼何人奉养务崇侈设具穷水陆解割弊刀几吾闻古昔言厚味有累已羊朶叔牂颐鼋染子公指腹果在一饱过分我何喜幽人富嘉蔬五侯那足比韭葅十八品木鱼三百尾俎豆菊瓯肉食诚可鄙逍遥玩真味澹泊有妙理为问睂山翁元脩无乃是呉郡申屠衡
　　读书南山下朝夕供虀盐鱼肉非不美嗜味将无厌秋风饱畦蔬采掇或得兼学业嗟未成疏食宁不甘华亭倪抠
　　广州刺史甘清淡常食无过菜与鱼雨过小畦供晚摘短苗嫩甲味何如徐达道
　　披卷忆山中故人何日逢隣墙赊浊酒小圃摘新菘防稽王务道
　　只宜滋澹泊安足奉膏粱食肉非无辱何如此味长嘉禾张颙
　　食荠肠独苦食肉众所鄙终当根以嚼罔俾私欲累嘉兴王纶
　　畵法贵形似山水为首科花木与写生自古品彚多难能在兴趣宁论工拙何菜为羣蔬长隽永久不磨所以山林间脍炙不啻过图之匪适目过意期无他艶岂比苑芳秀难并林柯重之在真味甘苦无偏颇对此恒自况澹泊适太和抚卷若有得行当老山阿邵亨贞
　　气含风露满深秋真味由来胜庶羞若使孔融曽见此品题当不到元脩夏文彦
　　嗤彼膏粱徒岂知蔬食乐所以士大夫滋味甘澹泊天台李明复
　　食肉仍易厌菜根滋味长黄虀三百瓮日日是家常永嘉杨孙
　　朱门尽日多珍味贫士终年祗菜羮请语当朝食肉者由来此色在苍生顾舜举
　　厚味生五兵彩色瞽双目所以山林人食菜胜食肉章炯
　　谁识柔蔬味坡仙咏入诗君无此意澹泊见操持啜霭防至
　　茅屋淛江东春深多白菘披图成一笑清味野人同丹丘元本
　　短短青菘菜春风细作花不须夸鼎脔清味在吾家寿智
　　至人多不事膏腴四月山中樱笋厨久客栖园饱风味何如今日又披图谢徳俊
　　淡中风味甚珍羞自分藜羮不外求无限大宛春苜蓿如何祗合饱骅驑叶谦
　　若有人兮山中居朝夕抱瓮灌春蔬春蔬渐长翠羽疏摘入冰壶作寒葅滋味自与肉食殊刳龙肝斫凤腊昨日欢宴今日悲澹泊味久谁能识鹤上仙王贞
　　老呉嗜好素澹泊戏畵晚菘三尺强江南物价正腾踊山中此味偏悠长冰壶立传贵适口碧涧作羮聊塞肠自古食焉难怠事吾儒莫羡大官羊钱应庚
　　青菘淡中味一日宁堪无甘为藜藿肠食肉者不如谢礼
　　彞齐采山薇四皓歌紫芝丈夫乐此味百事诚可为潘应辰
　　时人尽説非甘美咬得菜根能几人莫笑书生清苦意比来食淡更精神蒙古八礼台
　　道人写菜墨犹湿空山雨后山鬼泣秋菘叶老何离离莫使苍生见其色我今京都坐锦氊太仓日给贯朽钱食前方丈固不欲三湌此味吾竟便偶题此卷寄乡友栁花飞堕金门前　佚庵老人自洪武庚午嵗始仕刑部主事吾友忽携梅花道人墨菜过行邸喜爱曲江先生所和诗韵遂步而识之
　　呉仲圭云山竹石图并书【绢本中挂幅水墨云山竹石中佛光上烛童子隔岸瞻礼墨气蔚然苍润欲滴图内多项氏印不录】
　　中峰和上赞云云山竹石水沈沈一道灵光亘古今童子望崖空合掌不知蹉过古观音梅花道人畵并书梅道人临东坡风竹图并书【白纸本挂幅髙三尺濶一尺】
　　东坡先生守湖州日逰何道两山遇风雨回憩贾耘老溪上澄晖亭命官奴执烛畵风竹一枝于壁间后好事者刻于石寘郡庠余逰霅上因摩娑断碑不忍舍去常忆此本每临池輙为摹想而求仿佛万一遂为此作敢以识嵗月也梅花道人时年七十一至正十年庚寅嵗夏五月十三日竹醉日书也
　　呉仲圭松泉图并题【纸本挂幅装作横卷长三尺濶九寸余水墨】
　　长松兮亭亭流泉兮泠泠濑白石兮散晴雪舞天风兮吟秋声景幽佳兮足静赏中有人兮睂常青松兮泉兮何所拟研池隂隂兮清彻底挂君髙堂兮索壁间夜半风云兮忽飞起至元四年夏至日奉为子渊戏作松泉图梅花道人书
　　呉仲圭一代髙士绕屋植梅隐居读易知元之将乱也自称梅花和尚喜畵竹而松尤妙备见孤髙特立之致松泉图向见沈石田临本今见庐山真靣目矣退谷八十一老人记
　　家有小室入冬则居之其中致杨补之所畵竹枝赵子固水仙王元章梅花三卷继得呉仲圭古松泉石小幅长条仿宣和法改而为卷余以八十之老婆娑其间名曰嵗寒五友四贤皆奇特之士余不得见其人数百年后抚其遗墨以为友呜呼嵗寒之友岂易得哉退道人再记
　　柯九思
　　柯敬仲墨竹图
　　石如飞白木如籀写竹应须八法通若也有人能防此须知书畵本来同　柯九思善写竹石尝自谓写干用篆法枝用草书法写叶用八分或用鲁公撤笔法木石用金钗股古漏痕之遗意水晶宫道人
　　丹丘竹图并题
　　生意满孤根香凝粉节痕惊看雷雨夕化取老龙孙故人能写竹标格似湖州静对西窓下清风满纸秋【阙款】
　　奎章阁上恣临摹髙节偏承雨露多泠澹故能追石室萧疎应不减东坡张雨
　　柯博士畵
　　翠竹猗猗山石青慧云寺近浙江亭明年我亦南屏住林下同繙贝叶经维桢
　　又题
　　架壑截流安尺宅客来如入市檐壶百年身外樗蒱局四月山中樱笋厨雉雊烟藂朝日上鱼潜花影夕凉初自余眠食都却更拟求观后世书老铁欲求观后世书吾辈可失目前帙耶乃余虽百拙惟此一勤或亦无愧于古人欤乐卿漫记
　　敬仲寄张徳常竹图并识
　　至正二年壬午九月仆与髙昌正臣防张公洞天张徳常期而不至殊怀其人不禁淸兴故作墨竹以寄之前奎章阁鉴书博士丹丘柯九思识
　　丹丘写竹师老可能写倒影青琅玕张之草堂雪色壁壊叶萧萧烟色寒瓠斋
　　柯公自比米颠子文采照耀青琅玕只今耆旧凋零尽剩得潘君瘦竹寒倪瓒
　　柯敬仲淸閟阁墨竹【纸本中挂幅长四尺余濶一尺八寸水墨竹二竿柯叶扶疏下立文石有苍翠之致】
　　【款书】至正后戊寅十二月十三日畱淸閟阁因作此卷丹丘生题【行书图左中间】
　　柯丹丘古木竹石图【纸本挂幅长四尺五寸濶一尺九寸】
　　【款书】五云阁吏为正臣作
　　木石山中拔旧盟嵗寒不改此君清相期云雾随龙化更待天风引凤鸣静对闻琴宜夜雨闲来攲枕爱秋声老樵自是伶伦手调入黄钟取次成笑隠
　　王　冕
　　王元章墨梅图并题【嘉禾王氏世蔵】
　　朔风吹寒冰作垒梅华枝上春如海淸香散作天下春草木无名借光彩长林大谷月色新枝南枝北清无尘广平心事谁与论徒以铁石磨乾坤嵗晚燕山云渺渺居庸古北无人到白草黄沙羊马羣璚楼玉殿□花绕凡桃俗李争芬芳只有老梅心自常贞姿灿灿氷玉正色凛凛欺风霜转身西泠隔□雾欲问逋仙杳无所夜深湖上酒船归长啸一声双鹤舞王冕元章
　　王山农梅图并题
　　明洁众所忌难与羣芳时贞真嵗华晚只有天地知山农
