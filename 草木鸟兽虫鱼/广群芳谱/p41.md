<!-- { "loadSidebar": true } -->
　　｜玉壶冰｜王冕隐九里山，树梅花千株，桃、柳居其半，结茅庐三间，自题为梅花屋。

　　｜学圃余疏｜京师许千户家，见盆中一绿萼玉蝶梅，梅之极品，不知种在何处，当询而觅之，余薋园中一绿萼梅，偃葢婆娑，下可坐数十人，今特作高楼赏之，子孙当加意培壅。

　　｜增｜

　　｜事词类奇｜水陆草木之花，香而可爱者甚众，梅独先天下而春，故首及之。

　　｜潜确类书｜梅具四德，初生蕊为元，开花为亨，结子为利，成熟为贞。梅有四贵，贵稀不贵繁，贵老不贵嫩，贵瘦不贵肥，贵含不贵开。

　　｜袁宏道。吴郡诸山记｜光福一名邓尉，与元墓、铜坑诸山相连属，山中梅最盛，花时香雪三十里。

　　｜具区记｜梅花莫盛于洞庭山之后堡下镇东山之长圻、丰圻，舟舆壶觞，累累不絶。

　　｜西湖志｜永兴寺庭前有绿萼二树，古□□扶疎，为河渚、西溪之冠。
　　　西溪居民数百家，聚为村市，姚安春日游西溪诗，梅花引我入溪深，半绕青松半翠林，已耐岁寒成好友，还将春色伴幽岑，苍烟踏破鞋无迹，明月挑来杖有心，赢得清芬盈客袖，莫愁归路暮云侵。

　　｜西湖志余｜淳熙五年二月初一日，孝宗过德寿宫起居，太上留坐冷泉堂，至石桥亭子看古梅，太上曰，苔梅有二种，一种出张公洞者，苔藓甚厚，花极香，一种出越上，苔如绿丝，长尺余，今岁二种同时着花，留此少观，复命内史宣史浩至，赐坐，用内人动乐进酒，君臣皆沾醉而退。
　　　淳熙八年正月二日，孝宗遣太子恭迎二殿至南内，初就凌虚阁排当三盏，后至萼绿华堂看梅，是日大雪，太上大喜，尽欢而罢。
　　　孤山梅花以和靖著名，然白乐天去郡有忆杭州梅花因叙旧寄萧协律诗，三年闷闷在余杭，曾与梅花醉几场，伍相庙边繁似雪，孤山园里丽如妆云云，则自唐时已赏鉴于名公矣。

　　｜原｜

　　｜桂林志｜袁丰宅后有六株梅，开时曾为邻屋烟气所烁，乃团泥塞灶，张幕蔽风，久而又拆其屋，曰，氷姿玉骨，世外佳人，但恨无倾城笑耳。

　　｜花史｜唐梅仙祖师，学道于白云山，笃戒行，夏月偶坐化于梅下，数里闻梅花香，经旬不息，远近异之。
　　　宋宪圣后，每治生菜，必于梅下取落花杂之。
　　　宋赵必连，刻苦读书，开庆间，以文荫当补官，辞不就，晚植梅数百株，名其居曰梅花庄，与弟若槸日吟咏其中。
　　　铁脚道人，常爱赤脚走雪中，兴发则朗诵南华秋水篇，嚼梅花满口，和雪咽之，曰，吾欲寒香沁入肺腑。
　　　陈英，隐居江南，种梅千株，花时落英缤纷，恍如积雪。
　　　广西桂林府，满山皆梅，开时作梅瘴，易染人。

　　｜增｜

　　｜花史｜嘉鱼人陈从龙，少嗜学，每夜读书至曙，能诗，环居栽梅，倚树而卧。
　　　孤山放鹤亭，林逋隐此，蓄二鹤，每泛舟湖中，客至，童子纵鹤飞报，即归，后人题句云，种梅花处伴林逋。西湖志，至元间，儒学提举余谦复，补植梅数百本于山，构梅亭于其下。

　　｜湖州府志｜烟霞坞，武康刘颕士别业，谷口梅花十余里。
　　　紫梅溪，在归安县东北三十里，上多生梅，每岁或开紫花一枝，故名。

　　｜开封府志｜梅花堂，在许州治北，苏轼建。

　　｜饶州府志｜余干县藏山上，赵汝愚尝读书于此，理宗为题梅岩二字。

　　｜黄州府志｜春风岭多梅花。

　　｜成都府志｜成都府东阁，即杜甫招裴廸登东亭观梅处。

　　｜泉州府志｜南安县梅花山下多梅树。

　　｜建宁府志｜崇安县梅亭，赵抃作令时，手植梅于后圃，因名。

　　｜兴化府志｜城东南谷城山旧有梅隐、松隐、竹隐三精舍。

　　｜南雄府志｜大庾岭即五岭之一，汉武帝击南粤，杨仆遣部将庾胜屯兵于此，因名大庾，其初险峻，行者苦之，自张九龄开凿，始可通车马，其上多植梅，又名梅岭。

　　｜惠州府志｜梅花村，罗浮飞云峰侧，赵师雄遇美人，即此。

　　｜平乐府志｜城东梅花园，宋邹浩记。

　　｜罗浮山志｜冲虚观殿阶古梅，传是葛洪手种，芳烈异于凡梅，铁干虬枝，坚瘦如削，真千余年物也，岭南嘉树惟此与智药所植诃子树并传。

　　｜原｜长干之南七里许曰华严寺，寺僧莳花为业，而梅尤富，白与红植相若，惟绿萼、玉蝶植倍之，率以丝缚，虬枝盘曲可爱，桃本者三、四年輙胶矣，不善缚则抽条蔓引不如不缚者为佳，以故收藏难，每岁开时，但取一、二本，落后则归之。又灵谷之左偏曰梅花坞，约五十余株，万松在西，香雪满林，最为奇絶。

　　｜集藻｜

　　｜序｜

　　｜原｜

　　｜宋。杨万里。和梅诗序｜梅，肇于炎帝之经，着于说命之书、召南之诗，然以滋不以象，以寔不以华也，岂古之人皆质而不尚其华欤，然华如桃李，颜如舜华，不尚华哉，而独遗梅之华，何也，至楚之骚人，饮芳而食菲，佩芳馨而食葩藻，尽掇天下之香草、嘉木，以苾芬其四体，而金玉其言语文章，尽远取江篱、杜若，而近舍梅，岂偶遗之欤，抑梅之未遭欤，南北诸子如阴铿、何逊、苏子卿，诗人之风流至此极矣，梅于是时始以花闻天下，及唐之李、杜、本朝之苏、黄崛起千载之下而躏藉千载之上，遂主风月花草之夏盟，而于其间始出桃李兰蕙，而居客之左，葢梅之有遭，未有盛于此时者，然色弥章，用弥晦，花弥利，实弥钝也，梅之初服，岂其端使之然哉，前之遗，今之遭，信然欤，余友洮湖陈晞颜，盖造次必于梅，顚沛必于梅者也，嘉爱之不足而吟咏之，吟咏之不足则尽取古人赋梅之作而赓和之，寄一编以遗予曰，从古此诗已八百篇矣，不盈千篇，吾未止也，予读之而惊曰，抑何丰耶，丰而不奇则亦常耳，抑何奇耶，余尝爱阴铿诗云，花舒雪尚飘，照日不俱销，苏子卿云，祗言花是雪，不悟有香来，唐人崔道融诗云，香中别有韵，清极不知寒，是三家者岂畏疎影暗香之句哉，晞颜之诗同梅而清，清在梅前，同梅而馨，馨在梅后，其于三家所谓未闻以千里畏人者也。

　　｜增｜

　　｜张镃。梅品。序｜梅花为天下神奇，而诗人尤所酷好，淳熙岁乙巳，予得曹氏荒圃于南湖之濵，有古梅数十，爰辍地十亩，移种成列，增取西湖北山别圃红梅，合三百余本，筑堂数间以临之，又夹以两室，东植千叶缃梅，西植红梅，各一、二十章，前为轩楹，如堂之数，花时居宿其中，环洁辉映夜如对月，因名曰玉照，复开涧环绕，小舟徃来，未始半月舍去，自是客有游桂隐者，必求观焉，顷者太保周益公秉钧，予尝造东阁坐定，首顾予曰，一棹径穿花十里，满城无此好风光，葢予旧诗尾句，众客相与歆艳，于是游玉照者又必求观焉，值春凝寒，又能留花，过孟月始盛，名人才士题咏层委，亦可谓不负此花矣，但花艳并秀，非天时清美不宜，又标韵孤特，若三闾、首阳二子，宁槁山泽，终不□□俯首屏气，受世俗湔拂，间有身亲貌悦，而此心落落不相领会，甚至于污亵附近畧不自揆者，花虽眷客，然我辈胸中空洞，几为花呼呌称寃，不特三叹而足也，因审其性情，思所以为奖护之策，凡数月乃得之，今疏花宜称、憎嫉、荣宠、屈辱四事，总五十八条，揭之堂上，使来者有所警省，且示人徒知梅花之贵而不能爱敬也，使与予之言传布流诵亦将有愧色云。

　　｜范成大。梅谱。前序｜梅，天下之尤物，无问智、愚、贤、不肖，莫敢有异议，学圃之士，必先种梅，且不厌多，他花有无多少，皆不系重轻，余于石湖、玉雪坡既有梅数百本，比年又于舍南买王氏僦舍七十楹，尽拆除之，治为范村，以其地三分之一与梅，吴下栽梅特盛，其品不一，今始尽得之，随所得为之谱，以遗好事者。

　　｜梅谱。后序｜梅，以韵胜，以格高，故以斜横疎瘦与老枝怪奇者为贵，其新接穉木，一岁抽嫩枝，直上或三、四尺，如酴醿、蔷薇辈者，吴下谓之气条，此直宜取实规利，无所谓韵与格矣，又有一种于条上茁短横枝，状如棘针，花密缀之，亦非高品，近世始画墨梅，江西有杨补之者，尤有名，其徒仿之者实繁，观杨氏画，大畧皆气条耳，虽笔法奇峭，去梅实远，惟廉宣仲所作，差有风致，世鲜有评之者，余故附之谱后云。

　　｜原｜

　　｜明。张鼐。孤山种梅序｜夫人标物异，物借人灵，古徃而今自来，风光无尽，景迁而人不改，兴会常新，是知有补斯完，无亏不满，谁非造化，转水光山色于眼前，繄彼人功，留雪月风花于本地，维昔孤山逸老，曾于嬴屿栽梅，偃伏千枝，淡荡寒岚之月，崚嶒数树，留连野水之烟，自鹤去而人不还，乃山空而种亦少，庾岭之春久寂，罗浮之梦不来，虽走马征舆，闹前堤之景色，奈暗香踈影，辜此夜之清光，是以同社诸君子，点缀冰花，补苴玉树，种不移于海外，胜已集乎山中，灌岩隙而长玉龙，纷披偃仰，礨涧湄而栖白凤，布置横斜，幽心扶瘦骨同妍，冷趣植寒枝共远，西冷桥畔，重开玄圃印清波，六一泉边，载起琼楼邀皓月，非惟借风霜之伴，与岸花江柳斗风光，亦将留山泽之臞，令溪饮岩居生气色，倘高人扶笻扫石，正堪读易说诗，若韵士载酒飞觥，亦足吟风弄月，使千古胜场，不渝寂寞，将六堤佳境，尽入包罗，岂独处士之功臣，抑亦坡仙之胜友，余薄游湖上，缅想孤踪，策月下之驴，为问山中谁是主，指云间之鹤，来看亭畔几枝花，爰快述其良图，用同贻于好事云尔。

　　｜说｜

　　｜原｜

　　｜宋。杨东山。梅花说｜易曰，干为天，前辈论干与天异，谓天者干之形体，干者天之性情，某因触类而思之，不但干与天异而已，事事物物莫不皆有形体性情，林和靖咏梅，疎影横斜水清浅二句，此为梅写真之句也，梅之形体也，雪后园林纔半树二句，此为梅传神之句也，梅之性情也，写梅形体是谓写真，传梅性情是为传神。

　　｜文｜

　　｜原｜

