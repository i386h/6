<!-- { "loadSidebar": true } -->
　　｜隐逸传｜郭翻居贫无业，欲垦荒田，先立表题，经年无主，然后乃作，稻将熟，有认之者，悉推与之，县令闻而诘之，以稻还翻，翻遂不受。

　　｜增｜晋书艺术传｜幸灵者，豫章建昌人，父母常使守稻，羣牛食之，灵见而不驱，待牛去，乃往理其残乱者，其父母见而怒之，灵曰，夫万物生天地之间，各欲得食，牛方食，奈何驱之，父愈怒曰，即如汝言，复用理坏者何为，灵曰，此稻又欲得终其性。

　　｜南齐书孔琇之传｜琇之补吴令，有小儿年十岁，偷刈邻家稻一束，琇之付狱治罪，或谏之，琇之曰，十岁便能为盗，长大何所不为，县中皆震肃。

　　｜南史范云传｜文惠太子尝幸东田，观获稻，云时从，文惠顾云曰，此刈甚快，云曰，三时之务，亦甚勤劳，愿殿下知稼穑之艰难，无徇一朝之宴逸也。

　　｜陈伯之传｜伯之年十三四，好着獭皮冠，带刺刀，候邻里稻熟，辄偷刈之，常为田主所见，呵之曰，楚子莫动，伯之曰，君稻幸多，取一担何苦，田主收执之，因拔刀而进曰，楚子定何如，田主皆反走，徐担稻而归。

　　｜南史隐逸传｜晋陶潜为彭泽令，公田悉令种秫稻，妻子固请种粳，乃使二百五十亩种秫，五十亩种粳。　顾欢家贫，父使田中驱雀，欢作黄雀赋而归，雀食稻过半，父怒欲挞之，见赋乃止。

　　｜增｜新唐书郭元振传｜元振为凉州都督，遣甘州刺史李汉通辟屯田，尽水陆之利，稻收丰衍。

　　｜于頔传｜頔为湖州刺史，部有湖陂，异时溉田三千顷，久廞废，頔行县，命修复堤阏，岁获秔稻蒲鱼无虑万计。

　　｜李百药传｜百药七岁能属文，父友陆乂等共读徐陵文，有刈琅邪之稻之语，叹不得其事，百药进曰，春秋鄅子藉稻，杜预谓在琅邪，客大惊，号奇童。

　　｜南蛮传｜环王稻岁再熟。　牂牁无城郭，土热多霖雨，稻粟再熟。　堕婆登在环王南，种稻月一熟。

　　｜宋史仁宗本纪｜庆历四年五月，幸玉津园，观种稻。

　　｜礼志｜绍兴七年七月，张浚等言，雨泽稍愆，乞祷，上曰，朕患不知四方水旱之实，宫中种稻两区，其一地下，其一地高，高者其苗有槁意矣，须精加祈祷，以救旱暵。　景德四年十月二十九日，诏皇太子、宗室、近臣、诸帅赴玉宸殿翠芳亭观稻，赐宴，仍以稻分赐之。

　　｜食货志｜言者谓，江北之民杂植诸谷，江南专种秔稻，虽土风各有所宜，至于参植以防水旱亦古之制，于是，诏江南、两浙、荆湖、岭南、福建诸州长吏，劝民益种诸谷，江北诸州，亦令就水广种秔稻，并免其租。　江南、两浙、荆湖、岭南、福建土多秔稻，须霜降成实，自十月一日始收租。　大中祥符四年，帝以江淮两淛稍旱，即水田不登，遣使就福建取占城稻三万斛，分给三路为种，择民田高仰者莳之，盖旱稻也，内出种法，命转运使揭榜示民，后又种于玉宸殿，帝与近臣同观，毕刈，又遣内使持于朝堂示百官，稻比中国者穗长而无芒，粒差小，不择地而生。

　　｜山海经｜箕尾之山，其神状皆鸟身而龙首，其祀之礼，糈用稌米。｜注｜稌，稌稻也。　广漠之都，后稷葬焉，爰有膏稻。｜注｜言味好，滑如膏。

　　｜淮南子｜江水肥仁而宜稻。　稻生于水，而不能生于湍濑之流。

　　｜伏虔古今注｜惠帝三年，桂宫、阳翟俱雨稻米。

　　｜春秋说题辞｜稻之为言藉也，稻冬含水，盛其德也，故稻太阴，精含水，渐洳乃能化也，江旁多稻，固其宜也。

　　｜原｜孝经援神契｜污田宜稻。

　　｜蔡邕月令｜十月耯稻，人君尝其先熟，故在季秋九月熟者，谓之半夏稻。

　　｜增｜括地志｜自昆仑山以南，多是平地而下湿。土肥良，多种稻，岁四熟，留役駞马，米粒亦极大。

　　｜会稽典录｜夏香，有盗刈稻者，香助收之，盗者惭，送以还香，香不受。

　　｜博物志｜下泉宜稻。

　　｜华阳国志｜江州县北，有稻田，出御米。

　　｜风土记｜稴稻之青穟，米皆青白也。

　　｜原｜抱朴子｜南海晋安有九熟之稻。

　　｜增｜拾遗记｜乐浪之东，有背明之国，在扶桑之东，见日出于西方，其国昏昏常暗，宜种百谷，名曰融泽，方三千里，五谷皆良，食之后天而老，有浃日之稻，种之十旬而熟，有翻形稻，言食者没而更生，夭而有寿，有明清稻，食者延年也，清肠稻，食一粒历年不饥。

　　｜原｜异物志｜交趾稻夏熟，农者一岁再种。

　　｜安成记｜安成郡毛亭，田畴膏腴，厥稻馨香，饭若凝脂。

　　｜渊明别传｜渊明尝闻田水声，倚杖久听，叹曰，秫稻已秀，翠色染人，时剖胸襟，一洗荆棘，此水过吾师丈人矣。

　　｜增｜世说｜简文见田稻不识，问是何草，左右荅是稻，简文还，三日不出，云，宁有赖其末而不识其本。

　　｜水经注｜九真太守任延，始教耕犂，俗化交土，风行象林，知耕以来，六百余年，火耕水耨，法与华同，名白田，种白谷，七月大作，十月登熟，名赤田，种赤谷，十二月作，四月登熟，所谓两熟之稻也。

　　｜述异记｜大禹时，天雨稻。古诗云，安得天雨稻，饲我天下民。

　　｜广雅｜稻穗谓之未稻，已割而复抽曰稻孙。

　　｜原｜西域记｜天竺国土溽热，稻岁四熟。　摩揭陀有异稻，巨粒，号供大人米。

　　｜增｜唐历｜开元十九年，扬州奏稆生稻二百一十五顷，再熟稻一千八百顷，其粒与常稻无异。

　　｜酉阳杂俎｜酆都稻名重思，其米如石榴子，粒稍大，味如菱。杜琼作重思赋，曰，霏霏春暮，翠矣重思，云气交被，嘉谷应时。

　　｜原｜伪越外纪｜稻一年再熟，今浙江温州稻，一岁两种，广东又有三种，田地气暖故也。

　　｜续仙传｜唐谢玄卿遇神仙设龙睛稻。

　　｜增｜东坡杂记｜黎子云言，海南秫稻，率三五岁一变，顷岁儋人最重铁脚糯，今岁乃变为马眼糯，草木性理有不可知者。

　　｜中吴纪闻｜红莲早稻自古有之，陆鲁望诗云，遥为晓风吟白菊，近炊早稻识红莲。

　　｜三柳轩杂识｜五谷以稻为贵，古人各以其类配之，如以杀鸡配为黍，谓野人之餐也， 以啜菽配饮水，谓贫者之孝也，以蔬食对菜羹，谓贬降之食也，惟食稻则对衣锦，又祭祀以稻为嘉蔬，公享大夫则以为吉饎，是五谷以稻为贵也。

　　｜椒宫旧事｜成穆贵妃孙氏，参政孙英之妹，尝与上登香云阁，观后苑刈稻，上命宫人取酒来为赏丰饮，令妃诵诗侑酒，妃为歌李绅悯农诗，上大悦，赐子有加。

　　｜戒庵漫笔｜稻花白而瓣少者米贱，多而色黄则贵，俗云，银花贱，金花贵也。

　　｜奎瀛胜览｜旧港土沃人稠，地宜稼穑，谚云，一季种田，三季收稻，言收获广也。

　　｜海槎余录｜黎俗，四五月必集众斫山木，纵火烧尽，土下尺余亦且热透，徐徐锄转，种旱稻，曰山禾，米粒大而香可食，连收三四熟。

　　｜涌幢小品｜暹罗国稻，其粒盈寸。

　　｜燕山丛录｜房山县有石窝稻，色白味香美，以为饭，虽盛暑，经数宿不餲。

　　｜原｜一统志｜雷阳界稻十一月下种，扬雪耕耘，次年四月熟，与他地逈异。　稻花午开暮合，开合皆于日中，香甚，有至七开七合者。

　　｜集藻｜

　　｜启｜

　　｜增｜梁庾肩吾荅湘东王稉米启｜窃以农夫力耕，时逢俭岁，疎贱时泽，必取丰年，椓斛泻珠，嘉闻陶量，翻庭委玉，欣见马图。

　　｜又｜出梁国之阙一字租，兼水陆之殊品，伊尹说而不至，石崇豪所未及，遇处默之，得宾同符朗之举箸，长河可塞，上德无酬。

　　｜又｜味重新城，香踰涝水，连舟入浦，似彦伯之南归，积地为山，疑马援之西至，不待候沙，同新渝之再熟，无劳拜石，均辽仓之重满，前恩未远，次渥仍流，墨翟假以故书，裴楷惭其国赐。

　　｜谢东宫稉米启｜□□水鸣蝉，香闻七里，琼山合颖，租归十县，肩吾人惭振藻，徒降人间之松，职滥更繁，空撤家承之俸，成珠委地，事重逢仙，游玉为粮，珍踰入楚，虽复激水沧流，不待监河之说，春风扫地，方诮文学之篇。

　　｜书｜

　　｜增｜魏文帝与朝臣论秔稻书｜江表惟长沙名有好米，何得比新城秔稻耶，上风吹之，五里闻香。

　　｜宋苏轼与弟子由弟书｜或为予言，草木之长，常在昧明间，早起伺之，乃见其拔起数寸，竹笋尤甚，夏秋之交，稻方含秀，黄昏月出，露珠起于其根，累累然忽自腾上，若推之者，或缀于茎心，或缀于叶端，稻乃秀实，验之信然，此二事与子由养生之说契，故以此为寄。

　　｜赞｜

　　｜增｜晋湛方生庭前植稻苗赞｜蒨蒨嘉苗，离离阶侧，弱叶繁蔚，圆株疎植，清流津根，轻露濯色。

　　｜文赋散句｜

　　｜增｜汉张衡南都赋｜若其厨膳，则有华芗重秬，□□皋香秔。

　　｜郑玄婚礼谒文｜秔稻馥芬，婚礼之珍。

　　｜袁淮观殊俗｜河内青稉，新成白稉。

　　｜晋左思吴都赋｜国税再熟之稻。

　　｜宋苏轼与李公择书｜轼见在东坡作陂种稻，劳苦之中亦自有乐事。

　　｜五言古诗｜

　　｜御制秋日出郊观稼｜秋气日寥回，万象皆苍苍，朝暾被渥露，草木含晶光，西成方届候，农事将筑场，于焉省敛获，令典重百王，轻轩屏前置，夙驾无严装，郊原一以眺，烟树纷成行，微风散深樾，清流抱回塘，土脉秀且沃，篝车郁相望，新镰粲如月，刈此溪云黄，捃拾复何幸，遗秉满道旁，鸟雀互翔集，妇子咸悦康，行将吹苇钥，报尔千斯箱，眷言三时勤，艰难讵可忘，茫茫视九壤，岂尽歌丰穰，二鬴苟不充，子饥惄如伤，幸兹乐有年，时若雨与旸，朂哉慎所丽，田功庶无荒。

　　｜增｜晋陶潜庚戌岁九月中于西田获稻｜人生归有道，衣食固其端，孰是都不营，而以求自安，开春理常业，岁功聊可观，晨出肆微勤，日入负禾还，山中饶霜露，风气亦先寒，田家岂不苦，弗获辞此难，四体诚乃疲，庶无异患于，盥濯息檐下，斗酒散襟颜，遥遥沮溺心，千载乃相关，但愿长如此，躬耕非所叹。

　　｜原｜杜甫行官张望补稻畦水归｜东屯大江北，百顷平若桉，六月青稻多，千畦碧泉乱，插秧适云已，引溜加溉灌，更仆徃方塘，决渠当断岸，公私各地着，浸润无天旱，主守问家臣，分明见溪伴，芊芊炯翠羽，剡剡生银汉，鸥鸟镜里来，关山雪边看，秋菰成黑米，精凿传白粲，玉粒足晨炊，红鲜任霞散，终然添旅食，作苦期壮观，遗穗及众多，我仓戒滋蔓。

