<!-- { "loadSidebar": true } -->
　　｜杨允孚。滦京杂咏诗注｜内园芍药，迷望亭亭，直上数尺许，花大如斗，扬州芍药称第一，终不及上京也。

　　｜吴宽诗注｜往时小南城梁氏，芍药盛开，号梁家园，人多□酒赏之。

　　｜原｜

　　｜学圃余疏｜余以牡丹天香国色，而不能无彩云易散之恨，因复刱一亭，周遭悉种芍药，名其亭曰续芳，芍药本出扬州，故南都极佳，一种莲香白，初淡红，后纯白，香如莲花，故以名，其性尤喜粪，予课僮溉之，其大反胜于南都，即元驭所爱也，其它如墨紫、朱砂之类，皆妙甚，已致数种归，开时客皆蚁集，真堪续芳矣。
　　　明宣宗幸文渊阁，命于阁右筑石台植淡红芍药一本，景泰初增植二本，左纯白，右深红，后学士李贤命之曰醉仙颜，淡红也，曰玉带白，纯白也，曰宫锦红，深红也，与众赋诗，名曰玉堂赏花集。

　　｜瓶史｜芍药花以莺粟、蜀葵为婢。

　　｜增｜

　　｜花史｜文渊阁芍药三本，天顺二年，盛开八花，李贤遂设燕，邀吕原、刘定之等八学士共赏，惟黄谏以足疾不赴，明日复开一花，众谓谏足当之，贤赋诗，官僚咸和，以为盛事。

　　｜析津日记｜芍药之盛，旧数扬州，刘贡父谱三十一品，孔常父谱三十三品，王通叟谱三十九品，亦云瑰丽之观矣，今扬州遗种绝少，而京师丰台， 连畦接畛，倚担市者日万余茎，惜无好事者图而谱之。

　　｜集藻｜

　　｜序｜

　　｜原｜

　　｜刘攽。芍药谱。序｜天下名花，洛阳牡丹，广陵芍药为相侔埒，禹贡记扬州草木夭乔，圣人之言然未见其为夭乔也，广陵芍药有自他方移来种之者，经岁则盛，至有十倍其初，而胜广陵所出远甚，地气所宜，信其为天乎，然则医书、本草所载，虽小物方土，所出山川原野气力不同，或相倍蓗十百如此花矣，不可不察也，然芍药之盛衰，环广陵四十五里之间为然，外是则薄劣不及，洛阳牡丹由人力接种，故岁岁变更日新，而芍药自以种传，独得于天然，非翦剔培壅，灌溉以时，亦不能全盛，又有风雨寒暄，气节不齐，故其名花绝品有至十四、五年得一见者，其开不能成，或变为他品，此天地尤物，不与凡品同待，其地利、人力、天时参并具美，然后一出，意其造物，亦自珍惜之尔，芍药始开时，可留七、八日，自广陵南至姑苏，北入射阳，东至通州海上，西止滁和州，数百里间人人厌观矣，广陵至京师，千五百里，骏马疾走可六、七日至也，上不以耳目之玩勤远人，而富商大贾逐利纤啬不顾，又无好事有力者招致之，故芍药不得至京师，而洛阳牡丹独擅其名，其移根北方者，六年以往则不及初年，自是岁加劣矣，故北方之见芍药者，皆其下者也，然种芍药为生者，犹得厚价重利云，熙宁六年，攽罢海宁至广陵，正四月花时，会友傅钦之孙莘老偕行，相与历览人家园圃及佛舍所种，凡三万余株芍药，嫩好及虽好而不至者尽具矣，扶风马玿府大尹给事公子也，博物好奇，为余道芍药本末，及取广陵人所第名品示余出，余按唐氏藩镇之盛，扬州号为第一，万商千贾，珍货之所丛集，百氏小说尚多记之，而莫有言芍药之美者，非天地生物无闻于古而特隆于今也，殆时所好尚不齐，而古人未必能知正色尔，白乐天诗言，牡丹取丛大花繁者为佳，此最洛人所卑下者，古人之不知芍药何疑，然当时无记录，故后世莫知其详，今此复无传说使后胜今犹不足恨，或人情好尚更变，骎骎日久，则名花奇品遂将冺默无传，来者莫知有此，不亦惜哉，故因次序为谱三十一种，皆使画工图写，而示未尝见者使知之，其尝见者，固以吾言为信矣。

　　｜增｜

　　｜孔武仲。芍药谱。序｜扬州芍药名于天下，与洛阳牡丹俱贵于时，四方之人尽皆□□携金帛，市种以归者多矣，吾见其一岁而小变，三岁而大变，卒与常花无异，由此芍药之美益专推于扬州焉，大抵麤者先开，佳者后发，高至尺余，广至盈手，其色以黄为最贵，所谓绯红千叶乃其下者，郑诗引芍药以明土风，说者曰，香草也，司马长卿子虚赋曰，芍药之和具而后御之，说者曰，芍药主和五藏又辟毒气也，谢省中诗曰，红药当阶翻，说者曰，草色红者也，其义皆与今所谓芍药合，俱未有专言扬州者，唐之诗人最以摹写风物自喜，如卢仝、杜牧、张□□之徒皆居扬日久，亦未有一语及之，是花品未有若今日之盛也，余官于扬学，讲习之暇，常裁而定之，盖可纪者，三十有三种，乃具列其名从而释之。

　　｜原｜

　　｜王观。扬州芍药谱。序｜天地之功，至大而神，非人力所能窃胜。惟圣人为能体法其神以成天下之化，其功盖出其下而曾不少加以力。不然，天地固亦有间而可穷其用矣。余尝论天下之物，悉受天地之气以生，其小大长短、辛酸甘苦，与夫颜色之异，计非人力之可容致巧于其间也。今洛阳之牡丹、维扬之芍药，受天地之气以生，而小大浅深，一随人力之工拙，而移其天地所生之性，故奇容异色，间出于人间，以人而盗天地之功而成之，良可怪也。然而天地之间，事物纷纭出乎其前，不得而晓者，此其一也。洛阳土风之详，已见于欧阳公之记，此不复论。维扬大抵土壤肥腻，于草木为宜。禹贡曰，厥草惟夭是也。居人以治花相尚，方九月、十月时，悉出其根，涤以甘泉，然后剥削老硬病腐之处，揉调沙粪以培之，易其故土，凡花大约三年或二年一分，不分，则旧根老硬，而侵蚀新芽，故花不成就。分之数，则小而不舒，不分与分之太数，皆花之病也。花颜色之深浅，与叶蕊之繁盛，皆出于培壅剥削之力。花既萎落，亟翦去其子，屈盘枝条，使不离散。脉理不上行而皆归于根，明年新花繁而色润。杂花根窠多不能致远，惟芍药及时取根，尽去本土，贮以竹席之器，虽数千里之远，一人可负数百本而不劳。至于他州，则壅以沙粪，虽不及维扬之盛，而颜色亦非他州所有者比也。亦有踰年即变而不成者，此亦系土地之宜不宜，而人力之至不至也。花品旧传龙兴寺山子、罗汉、观音、弥陀之四院，冠于此州，其后民间稍稍厚赂以丐其本，培壅治莳，遂过于龙兴之四院。今则有朱氏之园，最为冠绝，南北二圃所种，几于五、六万株，意其自古种花之盛，未之有也。朱氏当其花之盛开，饰亭宇以待来游者，逾月不绝，而朱氏未尝厌也。扬之人与西洛不异，无贵贱皆喜戴花，故开明桥之间，方春之月，拂旦有花市焉。州宅旧有芍药厅，在都厅之后，聚一州绝品于其中，不下龙兴、朱氏之盛。往岁郡将召移，新守未至，监护不密，悉为人盗去，易以凡品，自是芍药厅徒有其名尔。今芍药有三十四品，旧谱只取三十一种。如绯单叶、白单叶、红单叶，不入名品之内，其花皆六出，维扬之人甚贱之。余自熙宁八年季冬守官江都，所见与夫所闻，莫不详熟，又得八品焉，非平日三十一品之比，此皆世之所难得，今悉列于左。旧谱三十一品，分上中下七等，此前人所定，今更不易。

　　｜增｜

　　｜元。岳榆。芍药诗序｜至正庚子孟夏，黄鹤山人岳榆与相台翟君文中自吴城拏舟至海虞，复过昆山，访顾君仲瑛草堂，值春晖楼前芍药盛开，仲瑛重置酒楼上，是日雷雨新霁，风日淡荡，赵善长折金带围一朶插瓶中，及以红、白花擎绕攒簇，朱伯盛督行酒，同集者七人，天基道士于方外暨伯盛、善长先醉，仲瑛谓人事惟艰，天时自适，友朋盍簪，宁无一语以纪其行乐乎，遂以红药当阶翻一句分韵，赋诗者文中、仲瑛、子英、并榆得药字，诗成，为序其首。实四月十一日也。

　　｜论｜

　　｜原｜

　　｜宋。王观。芍药谱。后论｜维扬，东南一都会也，自古号为繁盛。唐末乱离，羣雄据有，数经战焚，故遗基废迹，往往芜没而不可见。今天下一统，井邑田野，虽不及古之繁盛，而人皆安生乐业，不知有兵革之患。民间及春之月，惟以治花木、饰亭榭，以往来游乐为事，其幸矣哉。扬之芍药甲天下，其盛不知起于何代，观其今日之盛，古想亦不减于此矣。或者以谓自有唐若张祜、杜牧、卢仝、崔涯、章孝标、李嵘、王播，皆一时名士，而工于诗者也，或官于此，或游于此，不为不久，而畧无一言一句以及芍药，意其古未有之，始盛于今，未为通论也。海棠之盛，莫甚于西蜀，而杜子美诗名又重于张祜诸公，在蜀日久，其诗数千篇，而未尝一言海棠之盛。张祜辈诗之不及芍药，不足疑也。芍药三十一品，及前人之所次，余不敢辄易。后八品，乃得于民间而最佳者。然花之名品，时或变易，又安知止此八品而已哉。后将有出兹八品之外者，余不得而知，当俟来者以补之也。

　　｜题跋｜

　　｜增｜

　　｜宋。周必大。题杨谨仲芍药诗后｜淳熙甲午会同年杨谨仲、周孟觉赏芍药、尝樱桃，谨仲有诗，予次次韵，今二十有三年，彭君仲识携谨仲帖相过，且索旧诗，为之怅然，此花最盛于太和，而以红都胜、黄楼子为冠，如牡丹之姚、魏也，黄楼或得之，都胜者邑中一、二家有种，惜不与人，去年余答□□贡进士陈恂二小诗云，芍药名先记郑风，那因加木辨雌雄，姚黄后出今王矣，合把黄楼列上公。六一先生旧帅扬，分宁太史尹西昌，只缘未识红都胜，如杜诗中缺海棠。盖许元寄欧阳公诗云，芍药琼花应有恨，维扬新什独无名。公答云，偶不题诗便怨人。山谷宰太和，诗篇咏甚多，亦未尝及此花，今谨仲云，花出语与古事相类并录恶语于后。

　　｜颂｜

　　｜增｜

　　｜傅统妻。芍药花颂｜晔晔芍药，植此前庭，晨润甘露，昼晞阳灵。

　　｜五言古诗｜

　　｜原｜

　　｜齐。谢朓。直中书省｜紫殿肃阴阴，彤庭赫弘敞，风动万年枝，日华承露掌，玲珑结绮钱，深沉映朱网，红药当阶翻，苍苔依砌上，兹言翔凤池，鸣佩多清响，信美非吾室，中园思偃仰，朋情以郁陶，春物方骀荡，安得凌风翰，聊恣山泉赏。

　　｜唐。柳宗元。题阶前芍药｜凡卉与时谢，妍华丽兹晨，欹红醉浓露，窈窕留余春，孤赏白日暮，暄风动摇频，夜窓蔼芳气，幽卧知相亲，愿致溱洧赠，悠悠南国人。

　　｜增｜

　　｜元稹。红芍药｜芍药绽红绡，笆篱织青琐，繁丝蹙金蕊，高焰当炉火，翦刻彤云片，开张赤霞裹，烟轻琉璃叶，风亚珊瑚朶，受露色低迷，向人娇婀娜，酡颜醉后泣，小女妆成坐，艳艳锦不如，夭夭桃未可，晴霞畏欲散，晚日愁将堕，结根本为谁，赏心期在我，采之谅多思，幽赠何由果。

