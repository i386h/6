<!-- { "loadSidebar": true } -->
　　翦金球，一名翦金黄，一名金凤毛，一名金楼子，一名密翦球。其色莹黄，瓣末细碎如翦，顶突有细萼，相杂茸茸，气香，其残也红，叶青而绿，皱而稠，肥而厚，阔而短，亚深，叶根冗甚，枝干劲挺，高可五、六尺。
　　黄绣球，一名金绣球，一名黄罗衫，一名木犀球，一名金球。花深黄，叶色稍淡而高大。
　　晚黄球，深黄，千瓣，开极大。
　　十采球，黄，千瓣如球。
　　大金球，金黄，千瓣，瓣反成球。
　　小金球，一名球子菊，一名球子黄，一名金缨菊，一名金弹子。深黄，千瓣，中边一色花较小突起如球。
　　球子，开以九月中，深黄，千叶，尖细重迭，皆有伦理，一枝之杪丛生百余花，若小球，诸菊黄花最小无过此者，然枝青叶碧，花色鲜明，相映尤好。
　　金铃菊，花头甚小，如铃之圆，深黄一色，其干之长与人等，或言有高近一丈者，可以上架，亦可蟠结为塔，故又名塔子菊，一枝之上花与叶层层相间有之，不独生于枝头，绿叶尖长七出，凡菊叶多五出。
　　金万铃，开以九月末，深黄，千叶，菊以黄为正，铃以金为质，是菊正黄色而叶有铎形，则于名实两无愧也。菊有花密枝偏双心貎长者，谓之鞍子菊，与此花一种，特以地脉肥瘠使之然尔。又有大黄铃、大金铃、蜂铃之类，或形色不正，较之此花大非伦比。
　　小金铃，一名馒头菊。花似大金铃而小，外单瓣，中筒瓣，叶似甘菊而厚大，开以十月。
　　夏金铃，出西京，开以六月，深黄，千叶，甚与金万铃相类，而花头瘦小，不甚鲜茂，以生非其时故也。
　　秋金铃，出西京，开以九月中，深黄，双纹，重叶，花中细蕊皆出小铃，其萼亦如铃叶，但此花叶短广而青，有如蜂铃状，初出时，京师戚里相传，以为爱翫。
　　蜂铃，开以九月中，千叶，深黄，花形圆小而中有铃叶拥聚蜂起，细视若有蜂窠之状，大抵似金万铃，独以花形差小而尖，又有细蕊出铃叶中，以此别尔。
　　大金铃，开以九月末，深黄，有铃者皆如铎铃之形，而此花之中实，皆五出细花，下有大叶承之，每叶有双纹，枝与常菊相似，叶大而疎，一枝不过十数叶，俗名大金铃，以花形似秋万铃耳。
　　千叶小金钱，畧似明州黄，花叶中外迭迭整齐，心甚大。
　　单叶小金钱，花心尤大，开最早，重阳前已烂熳。
　　小金钱，开早，大于小钱，明黄瓣，深黄心，其瓣齐齐三层，花瓣展，其心则舒而为筩。
　　大金钱，开迟，大仅及折二钱，心瓣明黄一色，其瓣五层，此花不独生于枝头，乃与叶层层相间而生，香色与态度皆胜。
　　金钱，出西京，开以九月末，深黄，双纹，重叶，似大金菊而花形圆齐，颇类滴滴金，人未识者，或以为棣棠菊，或以为大金铃，但以花叶辨之，乃可见。
　　荔枝菊，花头大于小钱，明黄细瓣，层层鳞次不齐，中央无心，须乃簇簇未展，小叶至开遍凡十余层，其形颇圆，故名荔枝菊，香清甚，姚江士友云，其花黄，状似杨梅。
　　金荔枝，一名荔枝黄，花金黄，径二寸余，厚半之，瓣短而尖，开迟，叶青而稠，大而尖，其亚浅，高可三、四尺。
　　荔枝红，一名红荔枝，红黄，千瓣。
　　棣棠，出西京，开以九月末，双纹多叶，自中至外，长短相次，如千叶棣棠状，凡黄菊，类多小花，如都胜、御爱，虽稍大而色皆浅黄，其最大者若大金铃菊，则又单叶浅薄，无甚佳处，惟此花深黄多叶，大于诸菊，而又枝叶甚青，一枝丛生至十余朶，花叶相映，颜色鲜好，甚可爱也。
　　金□子，花比甘菊差大，纤秾酷似棣棠，色艳如赤金，他花色皆不及，葢奇品也，叶亦似，窠株不甚高，金陵最多，开早。
　　九炼金，一名渗金黄，一名销金菊。花似棣棠菊而稍大，瓣似荔枝菊而稍秃，开于九月前，外晕金黄，中晕焦黄，叶绿，狭而尖，亚深，叶根多冗，茎紫而细，劲直如铁，高可一丈。
　　黄二色，九月末开，鹅黄，双纹，多叶，一花之间自有深淡两色，然此花甚类蔷薇菊，惟形差小，又近蕊多有乱叶，不然，亦不辨其异种也。
　　橙菊，花瓣与诸菊絶异，黄色不甚深，其瓣成筩排竖，生于萼上，后乃开作小片，婉娈至于成团，众瓣之下，又有统裙一层承之，亦犹橙皮之外包也，其中无心。
　　小御袍黄，一名深色御袍黄。全似御袍黄，瓣稍细，开颇迟，心起突，色如深鹅黄，菊瘦，有心不突。
　　黄万卷，一名金盘橙，其色金黄，径二寸有半，厚三之二，其外夹瓣，其中筩瓣，开迟，叶青而稠，大而瓦，其末团，其亚深，叶根多冗，枝干偃蹇而麤大，高五、六尺。
　　邓州黄，开以九月末，单叶，双纹，深于鹅黄而浅于郁金，中有细叶出铃萼上，形样甚似邓州白，但差小耳。按陶隐居云，南阳郦县有黄菊而白者，以五月采，今人间相传多以白菊为贵，又采以九月，颇与古说相异，惟黄菊味甘气香，枝干叶形全类白菊，疑弘景所说即此。
　　金丝菊，花头大过折二钱，深黄细瓣，凡五层一簇，黄心甚小，与瓣一色，颜色可爱。名为金丝者，以其花瓣显然起纹绺也，十月方开，此花根荄极壮。
　　垂丝菊，花蕊深黄，茎极柔细，随风动摇，如垂丝海棠。
　　锦牡丹，花之红黄、赤黄者，多以锦名，花之丰硕而矬者，多以牡丹名，或又名秋牡丹。
　　檀香球，色老黄，形团，瓣圆厚，开彻整齐，径几三寸，厚三之二，气香，叶干短蹙。
　　麝香黄，花心丰腴，旁短叶密承之，格极高胜。亦有白者，大畧似白佛顶，而胜之远甚。吴中比年始有。
　　黄寒菊，花头大如小钱，心、瓣皆深黄色，瓣有五层，甚细，开至多日，心与瓣并而为一，不止五层，重数甚多，耸突而高，其香与态度皆可爱，状类金铃菊，差大耳。
　　蔷薇，九月末开，深黄，双纹，单叶，有黄细蕊出小铃萼中，枝干差细，叶有支股而圆。又蔷薇有红黄千叶、单叶两种，而单叶者差尖，人间谓之野蔷薇，葢以单叶尔。
　　鹅毛，一名鹅儿黄，开以九月，淡黄，纤如细毛，生于花萼上。凡菊大率花心皆细叶，如下有大叶承之，则谓之托叶。今鹅毛花自内至外叶皆一等，但长短上下有次尔，花形小于万铃，亦近年花也。
　　金孔雀，一名金褥菊，蓓蕾甚巨，初开金黄，既开赤黄，径三寸半，厚称之，其气不佳，瓣尖而下垂，随开随悴，叶青而浊，长大而皱，其亚深，根冗甚，枝干偃蹇而麤大，高可一丈。
　　黄五九菊，花鹅黄色，外尖瓣一层，中瓣茸茸然，径仅如钱，夏、秋二度开，叶青而稠，长而多尖，其亚深，叶根有冗，枝干细，而高仅二、三尺。
　　九日黄，大如小钱，黄瓣黄心，心带微青，瓣有三层，状类小金钱，但此花开在金钱之前也，开时或有不甚盛者，惟地土得宜方盛，绿叶甚小，枝梗细瘦。
　　殿秋黄，一名黄芙蓉，一名金芙蓉，一名近秋黄，一名晩节黄，一名大蜡瓣。花蜜蜡色，径二寸，有半瓣阔微皱，开于秋末，叶青稀，厚而瓦，大如掌，亚深，枝干麤劲如树，高可八、九尺。
　　小殿秋黄，朶、瓣、叶、干倶似殿秋黄，而清雅过之。
　　迭罗黄，状如小金黄，花叶尖瘦，如翦罗縠，三两花自作一高枝出丛上，态度潇洒。
　　伞葢黄，花似御袍黄而小，柄长而细，萼黄，茎青。
　　小金眼，一名杨梅球，一名金带围，一名腰金紫。与大金眼同，花朶差小，枝干稍细，高仅三、四尺。
　　太真黄，花如小金钱，色鲜明。
　　黄木香，深黄，小，千瓣，花仅如钱。
　　黄翦绒，色金黄。
　　黄粉团，黄花，千瓣，中心微赤。
　　黄蜡瓣，花淡黄。
　　锦雀舌，一名金雀舌。重黄，多瓣，瓣微尖，如雀舌。
　　金玲珑，一名锦玲珑，一名金络索。金黄，千瓣，瓣卷如玲珑。
　　锦丝桃，一名锦苏桃。瓣背紫而面黄，余类紫丝桃。
　　黄牡丹，其花鹅黄，其背色稍深。
　　金纽丝，一名金捻线，一名出谷笺，一名金纹丝。色莹黄，开迟，高可一丈，痩则薄而小，肥则与银纽丝同。
　　锦西施，红黄，多瓣，形态似黄西施。
　　黄西施，嫩黄，多瓣。
　　玛瑙西施，红黄，多瓣。
　　二色玛瑙，金红、淡黄二色，千瓣。
　　锦褒姒，金黄，千瓣，似粉褒似，而韵态尤胜。
　　鸳鸯菊，一名合欢金。千朶，小，黄，花皆并蔕，叶深碧。
　　波斯菊，花头极大，一枝只一葩，喜倒垂下，久则微卷，如发之鬈，淡黄，千瓣。
　　茉莉菊，花头巧小，淡淡黄色，一蕊只十五、六瓣，或止二十片，一点绿心，其状似茉莉花，不类诸菊，叶即菊也，每枝条之上抽出千余层小枝，枝皆簇簇有蕊。
　　紫粉团，黄花，千瓣，中心微赤。
　　锦麒麟，一名回回菊。其花极耐霜露，径可二寸，萼黄，瓣初赤红，既开则面金黄而背赤红，叶绿而黑，长厚而尖，其亚深，叶根有冗，高可五、六尺。
　　莺羽黄，一名莺乳黄。嫩黄，千瓣，如大钱。
　　楼子佛顶，花鹅黄，其瓣大约四层，下一层瓣单而大，二层数迭稍缩，三层亦数迭又缩，四层黄萼细铃，茸茸然突起作顶，径仅如钱，经霜即白，其叶微似锦绣球，青而皱，长厚而尖，其亚浅，叶根有冗，其枝干劲直，高可四、五尺。凡花之外有大瓣，而中有细萼，茸茸然突起作顶，似铃非铃，似管非管者，不问千瓣、多瓣、单瓣，当从佛顶之称，惟铃、管分明者，则不可得而混也。
　　黄佛顶，一名佛头菊，一名黄饼子，一名观音菊。黄，千瓣，中心细瓣高起，花径寸余，心突起似佛顶，四边单瓣，瓣色深黄。
　　黄佛头，花头不及小钱，明黄色，状如金铃菊，中、外不辨，心、瓣但见混同，纯是碎叶，突起甚高，又如白佛头菊之黄心也。
　　佛头菊，无心，中边亦同。
　　小黄佛顶，一名单叶小金钱。花佛头，颇瘦，花心微洼。
　　兔色黄，蓓蕾、叶、干倶似绣芙蓉，瓣似荔枝菊，色似兔毛，径仅二寸，殊不足观。
　　野菊，亦有三、两种，花头甚小，单层，心与瓣皆明黄色，枝茎极细，多依倚他草木而长。别有一种，其花初开，心如旱莲草，开至涉日则旋吐出蜂须，周围蒙茸然，如莲花须之状，枝茎颇大，绿叶五出，能仁寺侧府城墙上最多。
　　以上黄色。
　　九华菊，此品乃渊明所赏，今越俗多呼为大笑，瓣两层者，曰九华，白瓣黄心，花头极大，有阔及二寸四、五分者，其态异常，为白色之冠，香亦清胜，枝叶疎散，九月半方开，昔渊明尝言秋菊盈园，其诗集中仅存九华之一名。
