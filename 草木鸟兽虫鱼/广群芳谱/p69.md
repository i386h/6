<!-- { "loadSidebar": true } -->
　　　吾地山茶重宝珠，有一种花大而心繁者，以蜀茶称，然其色类殷红，尝闻人言，滇中絶胜，余官莆中，见士大夫家皆种蜀茶，花数千朶，色鲜红作密瓣，其大如杯，云种自林中丞蜀中得来，性特畏寒，又不喜盆栽，余得一株长七、八尺，舁归植澹园中，作屋幕于隆冬，春时拆去，蘂多輙摘□□，仅留二、三，花更大。

　　｜增｜

　　｜闽部疏｜滇茶，不宝珠而色鲜好娇于宝珠茶，其大如盌，瓣有重台，交覆可当芍药，莆人林大辂中丞宦，彼带一株归，今传种家有之，开时千朶艶发，绿叶掩映，大是佳卉。

　　｜瓶史｜山茶鲜妍，石氏之翾风，羊家之静婉也。　黄白山茶韵胜其姿，郭冠军之春风也。

　　｜淔中茶花记｜茶花最甲海内，种类七十有二，冬末春初盛开，大于牡丹，一望若火齐云锦，烁日蒸霞，南城邓直指有茶花百韵诗，言茶有数絶，
　　一、寿经三四百年，尚如新植。
　　一、枝干高竦四五丈，大可合抱。
　　一、肤纹苍润，黯若古云气罇罍。
　　一、枝条黝紏，状如尘尾龙形。
　　一、蟠根轮囷离奇，可凭而几，可藉而枕。
　　一、丰叶森沉如幄。
　　一、性耐霜雪，四时常青。
　　一、次第开放，历二、三月。
　　一、水养瓶中，十余日颜色不变。

　　｜滇云纪胜书｜山茶花在会城者，以沐氏西园为最，西园有楼，名簇锦，茶花四面簇之，凡数十树，树可三丈，花簇其上，树以万计，紫者、朱者、红者、红白兼者，映日如锦，落英铺地，如坐锦茵，此一奇也，仆尝以花时登簇锦赏之，有十丈锦屏开绿野，两行红粉拥朱楼之句，及登太华，则山茶数十树罗殿前，树愈高花愈繁，色色可念，不数西园矣。

　　｜滇南太华山记｜两墀山茶树八本，皆高二丈余，枝叶团扶，万花如锦。

　　｜集藻｜

　　｜赋｜

　　｜增｜

　　｜宋。黄庭坚。白山茶赋，并序｜姨母文城君作白山茶赋，兴寄高远盖以自况，类楚人之橘颂，感之，作后白山茶赋，孔子曰，岁寒然后知松栢之后凋也，丽紫妖红，争春而取宠，然后知白山茶之韵胜也，此木产于临川之崔嵬，是为麻源第三谷仙圣所庐金堂琼榭，故是花也，禀金天之正气，非木果之匹亚，乃得骨于昆□，非乞灵于施夏，造物之手，执丹青而无所用，析薪之斤，虽睥睨而幸见赦，高洁皓白，清修闲暇，裴回冰雪之晨，偃蹇霜月之夜，彼细腰之子孙，与庄生之物化，方培户以思温，故无得而陵跨，盖将与日月争光，何苦与洛阳争价，惟是当时，而见尊显，处于瑶台玉墀之上，是以闭藏，而无闷淡，然于干枫枯柳之下，江北则上徐庾，江南则数鲍谢，盖不能刻画嫦娥，藩饰姑射，谅无地以寄言，故莫传于脍炙，况乎见素抱朴，难乎郢人，故徐熙、赵昌舐笔和铅而不敢画，或谓山丹之皓质，足以争长而更霸，知我如此，不几乎骂，虽琼华明后土之祠，白莲秀远公之社，皆声名籍甚，俗态不舍，挟脂粉之气而蕴兰麝，与君周旋，其避三舍。

　　｜五言古诗｜

　　｜增｜

　　｜宋。梅尧臣。山茶花树子赠李廷老｜南国有嘉树，华若赤玉杯，曾无冬春改，常冒霰雪开，客从天目来，移比琼与瑰，赠我居大梁，蓬门方尘埃，举武尚有碍，何地可以栽，每游平棘侯，大第夹青槐，朱栏植奇卉，磨碧为壅台，于此岂不宜，亟致勿徘徊，将看荣茂时，莫嗤寒园梅。

　　｜和普公赋东园山茶｜红蘤胜朱槿，越丹看更大，腊月冒寒开，楚梅犹不奈，曾非中土有，流落思江外。

　　｜苏轼。王伯扬所藏赵昌山茶｜萧萧南山松，黄叶陨劲风，谁怜儿女花，散火冰雪中，能传岁寒姿，古来惟丘翁，赵叟得其妙，一洗胶粉空，掌中调丹砂，染此鹤顶红，何须夸落墨，独赏江南工。

　　｜原｜

　　｜徐致中，山茶｜山茶本晚出，旧不闻圃经，花深嫌少态，曾入苏公评，迩来亦变怪，纷然着名称，黄香开最早，与菊为軰朋，粉红更妖娆，玉环带春酲，伟哉红百叶，花重枝不胜，尤爱南山茶，花开一尺盈，月丹又其亚，不减红带鞓，吐丝心抽须，锯齿叶翦棱，白茶亦数品，玉磬尤晶明，桃叶何处来，沠别疑武陵，愈出愈奇怪，一见一叹惊。

　　｜增｜

　　｜明。释道衍。茶轩为陈惟寅赋｜千苞凛冰雪，一树当窓几，晴旭晓微烘，游蜂掠芳蘂，澹香匀密露，繁艶照烟水，幽人赏咏迟，每恨残红委。

　　｜七言古诗｜

　　｜增｜

　　｜宋。曾巩。山茶花｜山茶花开春未归，春归正值花盛时，苍然老树皆谁种，照耀万朶红相围，蜂藏鸟伏不得见，东风用力先吹嘘，追思前者叶葢地，万木惨惨攒空枝，寒梅数绽小颜色，霰雪满眼常相迷，岂如此花开此日，绛艶独出凌朝曦，为怜劲意似松柏，欲攀更惜长依依，山榴浅薄岂足比，五月雾露空芳菲。

　　｜明。苏伯衡。中丞刘先生斋阁前山茶一枝并蔕因效柏梁体｜朔风翦冰雨雪雱，万木萧条冻且僵，青藜丈人铃阁傍，山茶作花红锦妆，中有一枝并蔕香，符彩烂若双鸳鸯，嫣然占尽三春光，皇英来自云中央，赤旗翠节两作行，阿母笑执瑶池觞，仙童双双吹凤凰，彩女齐绾珊瑚珰，丽色照耀青霞裳，芳气氤氲满中堂，大君尺剑空八荒，牛归桃林马华阳，百度既贞四维张，礼乐谁云谦未遑，制作直欲追虞唐，大人今之杜与房，主臣合德真明良，朝夕左右扶维纲，余子议论安敢当，一朝嘉惠锡后皇，乃是人文发祯祥，玉局仙子喜欲狂，更祝人文寿而康，黼黻鸿猷焕天章，嘉树呈瑞垂无疆。

　　｜五言律诗｜

　　｜增｜

　　｜宋。朱长文。次韵司封使君和练推官再咏山茶｜珍木何年种，繁英满旧枝，开从残雪里，盛过牡丹时，对日心全展，凌风干不欹，药阶如赋咏，欠此尚相思。

　　｜七言律诗｜

　　｜增｜

　　｜宋。曾巩。以白山茶寄吴仲庶｜山茶纯白是天真，筠笼封题摘尚新，秀色未饶三谷雪，清香先得五峰春，琼花散漫情终荡，玉蘂萧条迹更尘，远寄一枝随驿使，欲分芬种更无因。

　　｜原｜

　　｜苏轼。和子由开元寺山茶，旧无花，今岁盛开｜长明灯下石阑干，长共杉松斗岁寒，叶厚有棱犀甲健，花深少态鹤头丹，久陪方丈曼陀雨，羞对先生苜蓿盘，雪里盛开知有意，明年归后更谁看。

　　｜增｜

　　｜苏辙。宛丘开元寺殿下山茶一株，数年不开，顷从子瞻游此，每以为恨，今二月中，山茶开千余朶，因作诗奉寄｜古殿山花丛百围，故园曾见色依依，凌寒强比松筠秀，吐艶空惊岁月非，冰雪纷纭真性在，根株老大众缘希，山中草木谁携种，潦倒尘埃不复归。

　　｜谢□□。玉茗花｜佳园昨夜变春容，清晓惊开玉一丛，素质定欺云液白，浅妆羞退鹤翎红，似闻金谷初无种，欲画鹅溪恐未工，底事余花避三舍，孤高元有使君风。
　　　骚人漫说麻源谷，本在风流刺史家，直与瑶林共高彻，可须梅影斗横斜，芳尊莫待红妆赏，幽艶长令烈士嗟，凭仗边鸾折枝手，应宜展障玉鸦乂。

　　｜范成大。十二月十八日海云赏山茶｜追趁新晴管物华，马蹏松快帽檐斜，天南腊尽风晞雪，冰下春来水漱沙，已报主林催市柳，仍从掌故问山茶，丰年自是欢声沸，更着牙前画鼓挝。

　　｜十一月十日海云赏山茶｜门巷欢呼十里村，腊前风物已知春，两年池上经行处，万里天边未去人，客鬓花身俱岁晚，妆光酒色且时新，海云桥下溪如镜，休把冠巾照路尘。

　　｜原｜

　　｜杨万里。山茶｜树子团团映碧岑，初看唤作木犀林，谁将金粟银丝脍，簇饤朱红菜椀心，春早横招桃李妬，岁寒不受雪霜侵，题诗毕竟输坡老，叶厚有棱花色深。

　　｜王十朋。族兄文通赠山茶｜野性无端喜种花，吾兄得得赠山茶，莺声老后移虽晚，鹤顶丹时看始佳，雨叶鳞鳞成小葢，春枝艶艶首羣葩，自惭欲报无琼玖，来往同看本一家。

　　｜刘克庄。山茶｜青女行霜下晓空，山茶独殿众花丛，不知户外千林缟，且看盆中一本红，性晚每经寒始拆，色深□□爱日微烘，人言此树尤难养，暮溉晨浇自课童。

　　｜增｜

　　｜元。郝经。月丹｜小艇移来江涨桥，盘盘矮矮格仍娇，丹霞皱月琱红玉，香雾凝春翦绛绡，一种是花偏富贵，三冬无物比妖娆，广寒记忆曾攀折，满殿光摇照紫霄。

　　｜五言絶句｜

　　｜原｜

　　｜明。于若瀛。山茶｜丹砂点雕蘂，经月独含苞，既足风前态，还宜雪里娇。

　　｜增｜

　　｜陈淳。山茶｜丹葩间碧叶，雪中自重迭，山人倚醉时，奈可映頳颊。
　　　穷冬多雪霰，柔脆已先摧，不是丹砂质，宁能醉后开。

　　｜七言絶句｜

　　｜原｜

　　｜宋。陶弼。山茶｜浅为玉茗深都胜，大曰山茶小海红，名誉漫多朋援少，年年身在雪霜中。
　　　江南池馆厌深红，零落空山烟雨中，□□是北人偏爱惜，数枝和雪上屏风。

　　｜苏轼。邵伯梵行寺山茶｜山茶相对阿谁栽，细雨无人我独来，说似与君君不会，烂红如火雪中开。

　　｜赵昌山茶｜游蜂掠尽粉丝黄，落蘂犹收蜜露香，待得春风几枝在，年来杀菽有飞霜。

　　｜增｜

　　｜范成大。玉茗花｜折得瑶华付与谁，人间铅粉弄妆迟，直须远寄骖鸾客，鬓脚飘飘可一枝。

　　｜陆游。山茶一树自冬至清明后着花不已｜东园三日雨兼风，桃李飘零扫地空，惟有小茶偏耐久，绿丛又放数枝红。

　　｜山茶｜雪里开花到春晚，世间耐久孰如君，凭阑叹息无人会，三十年前宴海云。

　　｜原｜

　　｜俞国宝｜花近东溪居士家，好携樽酒款携茶，玉皇收拾还天上，便恐筠阳无此花。
　　　玉洁冰寒自一家，地偏惊对此山茶，归来不负西游眼，曾识人间未见花。

　　｜增｜

　　｜金。叚克己。山茶雪｜娘子宫中仪体新，八姨羞把旧妆匀，画罗瑞锦难相称，故着龙香簇绛巾。

　　｜元。马祖常。赵中丞折枝山茶｜火齐珠红拂翠翘，石家步障晓寒消，千枝蜡炬烧春夜，羯鼓催花打六么。

　　｜萨都剌。阻风南露筋过罗汉寺看山茶｜野寺寻春酒未醒，不知几日过清明，小阑干外东风急，一树山茶落晚晴。

　　｜明。沈周。白山茶｜犀甲凌寒碧叶重，玉杯擎处露华浓，何当借寿长生酒，只恐茶仙未肯容。

　　｜红山茶｜老叶经寒壮岁华，猩红点点雪中葩，愿希葵藿倾忠胆，岂是争妍富贵家。

　　｜原｜

　　｜张新。宝珠茶｜臙脂染就綘裾襕，琥珀装成赤玉盘，似共东风解相识，一枝先已破春寒。

