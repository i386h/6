<!-- { "loadSidebar": true } -->
　　繄季秋之将望，予恤夫序次之易代，既无暇于游览，亦索处而寡类，接芳邻之招引，诚钦志于雅诲，厪主人之投辖，肃群俊而弭盖，乃陈秋卉以侑觞，冀逸兴之可贷，咸式燕以延赏，异过时而尚爱，喜幽玩以怡情，追佳节之莫待，岂无得于物观，实有感于斯会，猥受简以抒思，庶形状之具载，尔其葳紫茎而上擢，麃奇荄以孤植，叶萋萋其微霭，萼栗栗以寒色，申纤缟以自贞，羞组彩之外饰，承危朶而不倾，挺柔条而益力，香冉冉而不繁，艳娟娟而稍抑，态屡觌而愈妍，意凝想而弥极，始严整而莫亵，终温郁而可即，华不露而已章，思欲语而复默，神超有而入无，岂髣髴之遽得，乃若闲馆重深，高幕虚凉，檐萧萧以下月，庭霭霭而降霜，灿灼烁以映夕，纷委缀而明廊，素娥兮联裙，青女兮骈妆，缥轻鬓以云须，皎靓质而雪光，骖连蜷兮鸾鹤，服陆离兮佩珰，信雕容之可赧，嗤效颦之不量，于是宾徙倚而久竚，若耿耿其怀伤，釭灭影兮续膏，夜就深兮移床，驰留叹于永谢，结华思于余芳，允思美之所遇，亦既隐而复扬，乃岁律之甫迁，慨金气之何速，鸟栖栖而敛翮，飙飒飒以惊木，怳穷莽于广隰，班纷薄于修陆，众已谢于场野，独宛转于寒谷，甘苦心于蝼蚁，等末干于朴樕，虽旷绝以自持，胡偃蹇而下伏，夕淹雨而泣素，朝披烟而委绿，羌守操以坚冰，徒有容之若玉，傥衣袖之是将，亦弦琴而可录，吾观夫怀达人之隐德，抱贞女之幽衷，讵婴情于丰华，奚移志于始终，桃早秀而先萎，槿晨敷而暮空，苟清白之为尚，曷芊菲之足崇，嗟予之不淑兮，抚年运而兴悲，覩兹植之所由，惧修名之失时，彼斯人之同志，吾何俗之不随，乃孑孑以矫激，羡草木之所为，伟夫君之超越，幸方圆之有持，矧诸公之奋奇，俱发踪之可师，顾会合之不偶，常寡欢而多离，指孤芳而缔好，创游燕以为嬉，诚后期之不忘，或有征于微辞。

　　｜后白菊赋有序｜菊有白色者，超越他品，予尝赋之矣，丙寅之秋，京师桃李皆花，予庭是种生意凄然，久而不敷，至十月始盛开，色益鲜丽，予感焉，复作后赋。
　　大运荒乎何停，阴阳奄以代谢，究动植之所由，嗟何物之弗化，时维孟冬，金虎兮屏舍，白帝兮徂驾，气厉厉兮始严，景曶曶兮将下，值抱疴以闲居，循周除而荡思，庭叶萎以陈翳，阶藓秽而不治，览庶草之先零，抚兹根之独迟，彼桃李之非令，亦竞荣而呈姿，晔丹华以郁郁，冒绿林而萋萋，胡众人之好侈，班纷慕其芳菲，朝丝吹兮填闉，夕车马兮成蹊，咎玄枢之舛讹，谅人事之尤违，矧天道之无远，或省予而弗知，繄予植之虽晚，实鄙志之所欣，贱群秾之溷浊，耻杂敷之纠纷，俱并进以取妍，表孤花以见珍，宁他卉之我先，甘避迹而弗羣，乃其蕴金气以内凝，标皜质而外映，蔓不踰垣，繁不被径，叶涂涂其自沃，枝矫矫而独劲，宛含意其孰语，若钟情而未定，女幽房而专情，士穷巷而寡行，服缟组以修容，佩珩璜以昭令，寄岑寂以怡心，袭馨香以饰性，无良朋以修好，憾邪妁之干正，又如下国之摈臣，离宫之斥嫔，心怦怦以濳恻，怀耿耿而苦辛，缅中宵以前席，念昔日之下陈，慨微欵之莫宣，若有怨而弗伸，分孤蹇以终毕，羌孰予兮幸亲，结柔条而三嗅，重延伫而钦心，寂阒馆以容与，散尘营以涤襟，鉴微月之暧暧，步列星之森森，天窈窈以条革，疾风起而夕阴，念冱寒之已逼，惨独悲夫众林，苟操性之殊轨，岂华色之遽沉，内惝悢以怀顾，怳屏营以咨嗟，覩日月之减毁，恐霜雪之增加，抱孤英以自明，怅情亲之我遐，虑寒香之终匮，俾予身之蹉跎，负大块以冯生，岂惟是乎独嘉，物何盛而弗衰，亦何枯而弗华，夫芝焚而柏薪，皆烟颜而殒葩，伊桃李之既零，亦奚异乎泥沙，委常运以流转，复胡戚而胡夸，诚予衷之不爽，彼夸戚兮，如何乱曰，有美一人，扬清芬兮，缟袖合沓，回素云兮，被服文徽，皓缤纷兮，令仪襜襜，敛玉手兮，倾城独立，世不有兮，时无蹇修，谁则觏兮，谷逶迤兮，雪霰来兮，众芳萎兮，嗟伊人兮，秉志不回兮。

　　｜徐氏。园菊赋｜晨步小园，一望疎林，白云缥缈，黄叶纷纭，风萧萧而异响，寒凛凛而侵人，惊天道已残秋，觉霜气之棱棱，鴈嘹呖而南还，蛩啾唧而哀吟，值时景之荒凉，菊方华于后庭，何其晚也，是造物之无知乎善尔，碧枝点翠，嫩萼喷金，无桃李之妖艳，抱松柏之坚心，虽素雅之非凡，奈何生乎不辰，寄寸根于尘世，胡为乎，不遇乎，阳春及其华也，不获宠而鲜妍兮，怀凄楚于秋霜，阴云惨淡以蔽天兮，日色薄而无光，日色既薄而苦短兮，惜乎金英之徒芳，遭风欺而雨妒兮，独□□而不变，其常吁嗟佳哉，细观其高世出尘之姿，幽默徘徊之态，懒随俗以富贵，爱清冷而盘桓，似有为而不见用于时者也，似抱道而隐逸者也，顺天而安分者也，岂习俗之能知邪，重曰聊植疎篱清且幽兮，天运闭塞，隐而潜兮，隐而潜兮，霜凄雨霏兮，百草罢绿尔犹存兮，困苦自持，时穷见操兮，行比幽人，素位履贞兮。

　　｜文赋散句｜

　　｜增｜

　　｜晋。傅玄。菊花赋｜布濩河洛，纵横齐秦，掇以纤手，承以轻巾，操以玉英，纳以朱唇，服之者长寿，食之者通神。

　　｜卢谌。菊花赋｜绿叶云布，黄橤星罗。

　　｜陶潜。归去来辞｜三径就荒，松菊犹存。

　　｜梁。吴均。与顾章书｜幸富菊花，偏饶竹实，山谷所资，于斯已办。

　　｜四言古诗｜

　　｜原｜

　　｜唐。萧颖士。菊荣一篇五章｜采采者菊，芬其荣斯，紫英黄萼，照灼丹墀，恺悌君子，佩服攸宜，王国是维，大君是毘，贻尔子孙，百禄萃之。
　　　采采者菊，于邑之城，旧根新茎，布叶垂英，彼美淑人，应家之祯，有弦既鸣，我政则平，宜尔栋崇，必复其庆。
　　　采采者菊，于邦之府，阴槐翳柳，迩楹近宇，彼劳者子，喧卑是处，慨其莫知，蕴结谁语，企彼高人，色斯遐举。
　　　采采者菊，于宾之馆，既低其枝，又弱其干，有匪君子，是焉披翫，良辰旨酒，宴饮无算，怆其仳别，终然永叹。
　　　岁方晏矣，霜露残促，谁其荣斯，有英者菊，岂微春华，懿此贞色，人之侮我，混于薪棘，诗人有言，好是正直。

　　｜五言古诗｜

　　｜原｜

　　｜晋。袁山松。咏菊｜灵菊植幽崖，擢颖陵寒飙，春露不染色，秋霜不改条。

　　｜陶潜。饮酒｜结庐在人境，而无车马喧，问君何能尔，心远地自偏，采菊东篱下，悠然见南山，山气日夕佳，飞鸟相与还，此中有真意，欲辨已忘言。
　　　秋菊有佳色，裛露掇其英，泛此忘忧物，远我遗世情，一觞虽独进，杯尽壶自倾，日入羣动息，归鸟趋林鸣，啸傲东轩下，聊复得此生。

　　｜和郭主簿｜和泽周三春，清凉素秋节，露凝无游氛，天高风景澈，陵岑耸逸峰，遥瞻皆奇绝，芳菊开林耀，青松冠岩列，怀此贞秀姿，卓为霜下杰，衔觞念幽人，千载抚尔诀，检素不复展，厌厌竟良月。

　　｜增｜

　　｜梁。王筠。摘园菊赠谢仆射举｜灵茅挺三脊，神芝曜九明，菊花偏可憙，碧叶媚金英，重九惟嘉节，抱一应元贞，泛酌宜长久，聊荐野人诚。

　　｜唐。韦应物。效陶彭泽｜霜露悴百草，时菊独妍华，物性有如此，寒暑其奈何，掇英泛浊醪，日入会田家，尽醉茅檐下，一生岂在多。

　　｜韩愈。晚菊｜少年饮酒时，踊跃见菊花，今来不复饮，每见恒咨嗟，伫立摘满手，行行把归家，此时无与语，弃置奈悲何。

　　｜白居易。东园翫菊｜少年昨已去，芳岁今又阑，如何寂寞意，复此荒凉园，园中独立久，日淡风露寒，秋蔬尽芜没，好树亦凋残，唯有数丛菊，新开篱落间，携觞聊就酌，为尔一留连，忆我少小日，易为兴所牵，见酒无时节，未饮已欣然，近从年长来，渐觉取乐难，常恐更衰老，强饮亦无欢，顾谓尔菊花，后时何独鲜，诚知不为我，借尔暂开颜。

　　｜和钱员外早冬翫禁中新菊｜禁署寒气迟，孟冬菊初坼，新黄间繁绿，烂若金照碧，仙郎卜隐日，心似陶彭泽，秋怜潭上看，日惯篱边摘，今来此地赏，野意潜自适，金马门内花，玉山峰下客，寒芳引清句，吟翫烟景夕，赐酒色偏宜，握兰香不敌，凄凄百卉死，岁晚冰霜积，唯有此花开，殷勤助君惜。

　　｜席夔。霜菊｜时令忽已变，行看被霜菊，可怜后时秀，当此凛风肃，淅沥翠枝翻，凄清金蘂馥，凝姿节堪重，澄艳景非淑，宁祛青女威，愿盈君子掬，持来泛樽酒，永以照幽独。

　　｜宋。苏舜钦。和圣俞庭菊｜不谓花草稀，实爱菊色好，先时自封殖，坐待秋气老，类装翠羽枝，已喜金靥小，严霜发层英，益见化匠巧，摇疑光艳落，折恐丛薄少，一日三四吟，一吟三四遶，赏专情自迷，美极语难肖，得君所赋诗，烂熳惬怀抱，朗咏偿此心，清尊为之倒。

　　｜梅尧臣。舟上采菊｜泯泯平慢流，行当季秋月，演漾过汀洲，汀洲芳杜歇，白露夜正霏，黄菊寒更发，采以泛酒巵，不独映华发。

　　｜和刘原甫省中新菊｜华省切星斗，沉沉严燕房，秋风茂陵孙，种菊烂生光，天晴蝴蝶飞，上下舞双黄，刘郎才笔豪，移榻吟在傍，日晚吏已散，残景上粉墙，有酒无饮伴，掇英襟裾香，还思陶渊明，弃官归柴桑，东篱独此物，盈把恨无觞，赖有白衣来，好事遗壶浆，适意各一时，岂乏同舍郎。

　　｜谨和相国屋上菊丛｜屋上有丛菊，结根深瓦缝，既无地势美，又乏土力拥，乃因涂明生，不因人所种，亦能应节开，焉取入公用，公来步广庭，闻鴈目始纵，忽见粲然英，降植合常从，宾僚席其傍，咏翫意已重，物莫厌僻远，会遇良可颂。

　　｜依韵和通判把菊有寄｜湖边草树多，蠹叶已少色，唯菊不畏霜，淡艳如有德，自与兰并生，非因人所植，爱贵曾未厌，秋日短苦逼，朋好各相望，采持空叹息，临杯不能饮，对案不能食，借问君何忧，节物感人极。

　　｜欧阳修。西斋手植菊花过节始开偶书奉呈圣俞｜秋风吹浮云，寒雨洒清晓，鲜鲜墙下菊，颜色一何好，好色岂能常，得时仍不早，文章损精神，何用觑天巧，四时悲代谢，万物惜凋槁，岂知寒鉴中，两鬓甚秋草，东城彼诗翁，学问同少小，风尘世事多，日月良会少，我有一樽酒，念君思共倒，上浮黄金蘂，送以清歌袅，为君发朱颜，可以□□君老。

　　｜原｜

　　｜苏洵。菊｜骚人足奇思，香草比君子，况此霜下杰，清芬绝兰茝，气禀金行秀，德备黄中美，古来鹤发翁，餐英饮其水，但恐蓬藋伤，课童加料理。

　　｜增｜

