<!-- { "loadSidebar": true } -->
　　｜明。方宇。兰馨传｜友姓兰，名馨，字汝清，号无知子，始祖国香草姓也，郑文公妾燕姞，梦天与国香，倚阑寤而生子，公异之，物色求香，得之幽谷，赐姓兰，志倚阑也，加草不忘本也，香后独茂，修德芬芳，隐居深山，虽困穷未尝改节，仲尼称为善人君子，又伤其老草莽，遗琴操以彰其美，识者亦曰，使际风动时，香名岂终泯乎，自是子孙蕃衍，布散诸国，楚屈原延之九畹，每饭不忘，忠愤不平之气，赖之以泄，原感其德，佩服终身，晋有邻玉树者，谢安处之庭阶，视如子弟，至今咏兰氏必曰谢庭，历唐而宋，曰猗曰皋，猗受知韩愈，亦困穷，愈曰，扬扬其香，不采何伤，盖美之也，皋为朱元晦友，后病归，元晦思之，有愿托孤根岁晏为期之句，其冒姓者，楚有枻、汉有台、晋有亭，又有善酿者，武帝饮之甘，呼兰生而不名，枻与桂棹同舟事君，有济川功台，于章帝时游太学，与崔骃私论武帝善恶，事闻，下有司，台自讼获免，拜令史，亭好山水，家有峻岭茂林曲水之景，名贤王羲之、庾蕴辈，上巳日就亭觞咏，畅叙幽情，以姓为名者，有马氏、泽氏、赛氏，马泽俱精医，善疗肿毒疼痛，赛家广积珠如粟，人有求之，散而不惜，又有茞芸蕙荪，皆近族也，馨始生，异香满室，人称香孩儿，皆曰，何物，老妪生宁馨儿，流芳百世必斯人也，既长，闻木徂徕梅华竹直，同道相交，徃师之，三人曰，子幽真雅淡，和气袭人，予辈友也，敢曰师乎，遂深相得，号为四友，时有严雪者，攻申韩术，草莽之士，畏而靡者万计，惟四友正色不动，雪多方摧折之，自如也，明年春天，子布阳和之德，靡者皆起，四友名益重，后木为大夫，梅居鼎鼐，竹以笙簧，才官翰林，馨独潜修不出，复与金利缔交，同心相规，时人语曰，胶漆虽谓坚，不如金与兰，馨性刚鲠，每秋风起，怒发冲冠，若闻鸡起舞状，文华一吐，芳馨远播，人采其善，不戴之首则佩之身，奉以羞祀，苾苾芬芬，神明来格，凡大夫处士闻其名，无不爱慕思友，里有莸生性恶使气，人不之近，疾馨异己，面斥曰，人生当使人畏，子之得人亲媚，无乃务为容悦乎，馨笑而不答，性恶污秽，有拔茹者，必净沙为地，时进洁汤，斯畅舒自遂，不尔，则形容就悴无他归，洁其身也，秘书省有蠹鱼为害，上召馨拜掌书记，害遂息，因名其省曰兰省，功成身退，优游林泉，或登高山，或临深崖，或扫青苔，坐白石，意泊如也，闵子广于取邀馨，语曰，闻子香誉，愿效同心，分香吐怀，惟子之需，敢不构，庄礼子期与俱化。

　　｜赋｜

　　｜增｜

　　｜陈。周弘让。山兰赋｜爰有奇特之草，产于空崖之地，仰鸟路而裁通，视行踪而莫至，挺自然之高介，岂众情之服媚，宁纫结之可求，非延伫之能洎，禀造化之均育，与卉木而齐致，入坦道而销声，屏山幽而静异，独见识于琴台，窃逢知于绮季。

　　｜唐。杨炯。幽兰赋｜惟幽兰之芳草，禀天地之纯精，抱青紫之奇色，挺龙虎之嘉名，不起林而独秀，必固本而丛生，尔乃丰茸十步，绵连九畹。茎受露而将低，香从风而自远，当此之时，丛兰正滋美，庭帏之孝子，循南陔而采之，楚襄王兰台之宫，零落无丛，汉武帝猗兰之殿，荒凉几变，闻昔日之芳菲，恨今人之不见，至若桃花水上，佩兰若而续魂，竹箭山阴，坐兰亭而开宴，江南则兰泽为洲，东海则兰陵为县，隰有兰兮，兰有枝，赠远别兮，交新知，气如兰兮，长不改，心若兰兮，终不移，及夫东山月出，西轩日晚，受燕女于春闱，□□陈王于秋坂，乃有送客金谷，林塘坐曛，鹤琴未罢，龙剑将分，兰缸烛耀，兰麝氛氲，舞袖迥雪，歌声遏云，度清夜之未艾，酌兰英以奉君，若夫灵均放逐，离羣散侣，乱鄢郢之南都，下潇湘之北渚，步迟迟而适越，心郁郁而怀楚，徒眷恋于君王，敛精神于帝女，汀洲兮极目，芳菲兮袭予，思公子兮不言，结芳兰兮延伫，借如君章有德，通神感灵。悬车旧馆，请老山庭，白露下而鹤警，秋风高而虬萦，循阶除而下望，见秋兰之青青，重曰若有人兮山之阿，纫秋兰兮岁月多，思握之兮犹未得，空佩之兮欲如何，抽琴命操，为幽兰之歌，歌曰，幽兰生矣，于彼朝阳，含雨露之津润，吸日月之休光，美人愁思兮，采芙蓉于南浦，公子忘忧兮，树萱草于北堂，虽处幽林与穷谷，不以无人而不芳，赵元淑闻而叹曰，昔闻兰叶据龙图，复道兰林引凤雏，鸿归燕去紫茎歇，露徃霜来绿叶枯，悲秋风之一败，与蒿草而为刍。

　　｜颜师古。幽兰赋｜惟奇卉之灵德，禀国香于自然，洒嘉言而擅美，拟贞操以称贤，咏秀质于楚赋，腾芳声于汉篇，冠庶卉而超绝，历终古而弥传，若乃浮云卷岫，明月澄天，光风细转，清露微悬，紫茎膏润，绿叶水鲜，若翠羽之羣集，譬彤霞之竞然，感羁旅之招恨，狎寓客之流连，既不遇于擥采，信无忧乎翦伐，鱼始陟以先萌，鶗虽鸣而未歇，愿擢颕于金陛，思结荫乎玉池，泛旨酒之十酝，耀华灯于百枝。

　　｜乔彝。幽兰赋｜兰之生矣，不以无人而不芳，被广泽，森回塘，和寡调高，未俪郢中之曲，神符梦叶，终传郑国之香，赠灵修于南浦，袭嘉庆于北堂，于是芊眠茂苑，靡迤秋坂，纫而为佩，骚人之意已深，间以在衿，楚客之情何远，薄秋风而香盈十步，泛皓露则花飞九畹，岂众草之敢陵，幸移根之未晚，若乃昊露清兮天气新，湘水碧兮枫岸春，烟转绿蕙，波摇白苹，荣曲沼之初莲，遗天涯之美人，离别经时，叹孤芳于秀质，艳阳可惜，怅独立于良辰，复有映金砌，罗玉户，分竹宫，疏蕙圃，因风而起，不随彼茁之蓬，择地以生，能殊有枤之杜，宜其比同心于先哲，冠美名于前古，兰之在幽兮其芳满丛，士守业兮其道未通，入提携固在于高赏，播酷烈当跋于下风，宁使凋急景于散地，迫严凝于岁终，况复光阴惨烈，冰霰凄切，静而处顺，不得近于阶墀，长未当门，独遣冒于霜雪，艳歇红暗，茎萎紫折，惧鶗鴂之先鸣，掩氛氲而顿绝，于戏，兰与艾兮异味，熏与莸兮殊途，一室之人，虽当执我之契，十年之臭，尚可攘公之羭，嚣然此道，何有何无，嗟乎，兰无熏兮搴撷之所不及，士无文兮声华之所不立，倘一借于韶光，庶余香之可袭。

　　｜陈有章。幽兰赋｜翘翘嘉卉，独成国香，在深林以挺秀，向无人而见芳，幽之可居，达萌芽于阴壑，时不可失，吐芬香于春阳，所以紫翘十步，名转九畹，自下并高，结根耸干，布叶逾密，重阳未晚，开缃蘂而乍合，擢丹颖而何远，好遵正直，生匪临于斜径，不向崄巇，质宁被于长坂，独茂幽壑，厌若错薪，几沾雨露，犹苦风尘，采掇兮有日，芳菲兮度春，得临刈楚之地，曷异修词之人，燕妃梦中，荣何名而不遂，蜀琴曲里，奏何声而不新，况众英聚集，传香气而相袭，佳色葱茏，带烟翠而攒丛，固已叹夫贞洁，期见赏于始终。幽处斯久，照临忽通，喜会无私之日，深系有力之风，幽莫过于芳兰，诚匪同诸草莽，充佩而灵均不弃，入握而仙都必取，讵比夫山上蘼芜，泥中蘅杜，将虚名以共播，竟无善而足数，焉知夫光善才于左思，能成赋于师古而已哉，知我者谓我如硕儒，不知我者谓我如生刍，此幽人之未已，亦何代而云无，幸逢昭代，得遇良哲，虽偕熏莸，固有分别，勿以卉贱，不顾幽芬，勿以地寒，不轸孤绝，倘折英而入用，庶有光于优劣者也。

　　｜韩伯庸，幽兰赋｜阳和布气兮，动植齐光，惟彼幽兰兮，偏含国香，吐秀乔林之下，盘根众草之旁，虽无人而见赏，且得地而含芳，于是嫩叶旁开，浮香外袭，既生成而有分，何掇采之莫及，入握称美，未遭时主之恩，纳佩为华，空载骚人之什，光阴向晚，岁月将终，芬芳十步之内，繁华九畹之中，乱羣峰兮上下，杂百卉兮横丛，况荏苒于光阴，将衰败于秋风，岂不处地稍幽，受气仍别，萧艾之新苗渐长，桃李之旧蹊将绝，空牵戏蝶，拂花蘂之翩翾，未遇来人，寻芳春而采折，既生幽径，且任荣枯，幂轻烟而葱翠，带淑气而纷敷，冀雨露之溥及，何见知之久无，及夫日徃月来，时占岁覩，遇达人之回盼，披荒榛而见取，横琴写操，夫子传之而至今，入梦为征，燕姞闻之于前古，生虽失处，用乃有因，枝条嫩而既丽，光色发而犹新，虽见辞于下土，幸因遇于仁人，则知夫生理未衰，采掇何晚，幽名得而不朽，佳气流而自远，既征之而见寄，愿移根于上苑。

　　｜仲子陵。幽兰赋｜兰惟国香，生彼幽荒，贞正内积，芬华外扬，和气所资，不择地而长，精英自得，不因人而芳，况乃崖断坂折，蹊分石裂，山有木而转深，径无人而自绝，柔条独秀，芳心潜结，翡翠戏而相鲜，蘼芜生而共悦，然后众草之中迥为一丛，卑以自牧，和而不同，扬翘布叶，舒翠错红，宵承结露，晓泛光风，倾于阳，希所照无隐，托其地，知其道有终，且求之昔人，征以邃古，宛成章于楚客，爰命操于尼父，佩之众，匪兰不纫，曲之多，匪兰奚鼓，夫以熏莸之喻，臭味斯殊，同之则十年犹有，异之则一日而无，乃清以为露，滋而为畹，比德者以之守真，赠离者以之伤远，宜其出幽谷之滨，为阶除之珍，罗堂未晚，被径知春，依瑶池而自庇，与玉树之为邻，杜若芳芷，香辛白苹，俱受生于大块，独取象于同人，是故兰也之采伊人所急，篇章间起比兴俱入，道之废可锄而去，道之兴可俯而拾，为君洒微芳于素衿，希见宝于重袭。

　　｜李公进。幽兰赋｜幽有寂兮兰有香，香者取其服媚，寂者契其韬光，是以绿叶紫茎，偶贞士而必佩，深林绝壑，挺奇质而独芳，观其异彩特秀，结根自远，靡生于门，宁滋于畹，朝阳照而杂花不得间其荣，光风转而众草无以齐其偃，杳杳深处，芬芬绝伦，保贞操以擅美，发英华以藻春，叶凝露以珠缀，花含烟而色新，移于友也，则断金之利，树之庭也，则如玉之珍，岂比夫协梦呈祥，表嘉名于郑国，循陔见采，流雅咏于诗人而已哉，兰之幽兮芳可折，幽无人兮芳不绝，兰之生兮美自丰，生得地兮美无终，故虽败于凉飙，谅有嘉于前古，方比契于松筠，讵齐名于蘅杜，且夫丽白雪之绮靡，被长坂之芬敷，激余芳以孤映，极幽致而自殊，则在握者何，居泽者何无，兰处幽而转芳，芳无远而不袭，贤尚晦而必着，着何道而不入，伊哲人之素履，盍征兰以自执，苟馨香之发闻，越江山而采拾。

　　｜原｜

