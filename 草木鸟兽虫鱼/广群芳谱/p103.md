<!-- { "loadSidebar": true } -->
　　｜续齐谐记｜汝南桓景从费长房游学，长房谓之曰，九月九日汝南当有大灾厄，急令家人缝绛囊，盛茱萸系臂上，登山饮菊花酒，此祸可消，景从其言，举家登山，夕还，鸡犬俱暴死，长房闻之曰，此可代也。

　　｜名山记｜朱孺子，吴末入玉笥山，服菊花乘云升天。

　　｜增｜

　　｜岁华纪丽｜露凝白玉，菊散黄金。｜注｜秋日诗，露凝千片玉，菊散一丛金。又云，菊散金风起，荷疎玉露圆。

　　｜原｜

　　｜辇下岁时记｜九月，宫掖间争插菊花，民俗尤甚。

　　｜增｜

　　｜清异录｜懿宗赏花歌云，长生白，久视黄，共拜金刚不坏王。

　　｜原｜

　　｜九域志｜邓州南阳郡土贡，白菊三十斤。

　　｜越州图经｜菊山在萧山县西三里，多甘菊。

　　｜岁时杂记｜卢公范，重阳日上五色糕，菊花枝，茱萸树，茱萸为辟邪翁，菊花为延寿客，故九日假此二物以消阳九之厄。

　　｜东坡杂记｜菊，黄中之色，香味和正，花、叶、根、实皆长生药也，北方随秋之早晚，大畧至菊有黄华乃开，独岭南不然，至冬乃盛发，岭南地暖，百卉造作无时，而菊独后开，考其理，菊性介烈，不与百卉并盛衰，须霜降乃发，而岭南常以冬至微霜，故也，其天姿高洁如此，宜其通仙灵也。

　　｜增｜

　　｜东坡杂记｜夏小正以物为节，如王瓜、苦菜之类，验之畧不差，而菊有黄华，尤不失毫厘，近时都下菊品至多，皆人以他草接成，不复与时节相应，始八月，尽十月，菊不绝于市，亦可怪也。

　　｜李彦平杂录｜韩魏公在北门有诗云，不羞老圃秋容淡，且看黄花晚节香，识者知其晚节之高。

　　｜原｜

　　｜东京梦华录｜重九都下赏菊，菊有数种，有黄白色蕊若房曰万铃菊，粉红色曰桃红菊，白而檀心曰木香菊，黄色而圆曰金铃菊，纯白而大曰喜容菊，无处无之，酒家皆以菊花缚成洞户。

　　｜牧□闲谈｜蜀人多种菊，以苗可入菜，花可入药，园圃悉植之，郊野人多采野菊供药肆，颇有大悞，真菊延龄，野菊泻人。

　　｜遯斋闲览｜南方花较北地常先一月，独菊花开最迟，菊性宜冷也，东坡尝言，岭南气候不常，吾谓，菊花开时即重阳，故在海南艺菊九畹后，至冬半始开，乃以十一月望日，与客泛酒作重九会云。

　　｜增｜

　　｜西溪丛语｜楚辞云，夕餐秋菊之落英。王逸云，英，华也。类篇云，英，草荣而无实者。后汉冯衍赋云，食玉芝之茂英，言英华之英。洪兴祖补注楚辞云，秋花无自落者，读如我落，其实而取其材之落，此言为是。今秋花亦有落者，但菊蕊不落耳，若云黄菊飘零满地金，即诗用楚辞之句，且宋书符瑞志沈约云，英，叶也，言食秋菊之叶。据神农本草，菊服之轻身耐老，三月采叶。玉函方，王子乔变白增年方，甘菊三月上寅采，名玉英，是英谓之叶。晋许询诗云，青松凝素体，秋菊落芳英。

　　｜老学庵笔记｜菊花色虽多种，黄者为正，月令他卉皆曰始华，于菊独曰菊有黄花，正其验矣，种法有九要，一曰养胎，二曰传种，三曰扶植，四曰修葺，五曰培护，六曰幻弄，七曰土宜，八曰浇灌，九曰除害，能如此法，便堪为松菊主人，不减渊明矣。

　　｜三余赘笔｜曾端伯以菊花为佳友，张敏叔以菊为寿客。

　　｜花经｜菊四品六命。

　　｜干淳岁时记｜都人九月九日饮新酒，泛萸、簪菊，且以菊糕为馈。

　　｜吴兴园林记｜赵氏菊坡园前面大溪为循堤画桥，蓉柳夹岸数百株，中岛植菊至百种，为菊坡。

　　｜原｜

　　｜沈竞。菊谱｜临安西马城园，每岁至重阳谓之鬬花，各出奇异，有八十余种。　东平府有溪堂，为郡人游赏之地，溪流石崖间，至秋州人泛舟溪中，采石崖之菊以饮，每岁必得一、二种新异花。

　　｜增｜

　　｜澄怀录｜终南五老洞碑记，墨菊，其色如墨，古用其汁以书字。

　　｜原｜

　　｜学圃余疏｜菊至江阴、上海、吾州而变态极矣，有长丈许者，有大如盌者，有作异色、二色者，而皆名麤种，其最贵乃各色翦绒、各色憧、各色西施、各色狼牙，乃谓之细种，种之最难，须得地、得人，燥湿以时，虫蠧日去，花须少而大，叶须密而鲜，不尔，便非上乘，元驭阁老尤爱种菊，京师有一种大红曰麻叶红、相袍红，元驭为翰林时，特命囊之马首归，今吾地尚有此种，然开不能大佳，想亦地气使然，菊中有黄、白报君知，最先开，甘菊可作汤，寒菊可入冬，皆贱种也，而皆不可废，又有一种五、六月开，亦异种也。

　　｜增｜

　　｜悬笥琐探｜范文穆公至能作菊谱，言月令以动、植志气候，如桃、桐辈直云始华，而菊独云菊有黄华，岂以其正色，独立不伍，众草变词而言之欤，予始甚疑之，信如谱中所载，其色已不胜其多，而月令独云菊有黄华，何也，及来河南，行熊耳、锦屏、弘农、崤函诸山，正秋，草木俱衰谢，尽山上下，暨水厓篱落，皆黄菊，大如钱，丛生粲然，乃悟河南为中州，得风气之正，黄为正色，而正秋时着花，随地皆有，此月令纪候，所以独言之也，然则如谱中所载诸品，得无人智力变幻所致欤，则其见述于月令宜矣。

　　｜瓶花谱｜各色细叶菊一品九命。

　　｜瓶史｜浴菊宜好古而奇者。　菊以黄、白山茶、秋海棠为婢。

　　｜原｜

　　｜梧浔杂佩｜陆公平泉，初入史馆，偶与同馆诸公以事谒分宜，众皆竞前呈身遂至喧挤，公独逡巡却步，时分宜庭中盛陈盆菊，公徐谓曰，诸君且从容，莫挤坏陶渊明也，闻者心媿。

　　｜花史｜
　　王龟龄十朋取庄园卉，目为十八香，以菊为冷香。
　　吴致尧九疑考古云，春陵旧无菊，自元次山始植。沈谱云，次山作菊圃记，云，在药品为良药，为蔬菜是佳蔬。
　　本草与千金方皆言菊花有子，魏锺会菊花赋，有方实离离之言，马伯州菊谱，有金箭头菊，其花长而末锐，枝叶可茹，最愈头风，谓之风药菊，冬收而春种之，据此二说，则菊之为花，果有结子者。
　　陶隐居与藏器皆言白菊疗疾有功，本草图经言今服饵家多用白者，抱朴子有言丹法用白菊汁。
　　紫菊之名，见于孙真人种花法，又见于诸谱中，此品传植已久，故唐宋诗人称述亦多，萧颖士菊荣篇，紫英黄萼，照耀丹墀。杜荀鹤诗，雨匀紫菊藂藂色。赵嘏诗，紫艳半开篱菊静。夏英公诗，落尽西风紫菊花。韩忠献公诗，紫菊披香碎晓霞。则紫花定是佳品。
　　屈原离骚经，朝饮木兰之坠露兮，夕餐秋菊之落英。王逸注云，言旦饮香木之坠露，吸正阳之精液，暮食芳菊之落华，吞正阴之精蕊。

　　御定佩文斋广群芳谱卷四十八
　　●御定佩文斋广羣芳谱卷四十九

　　　花谱

　　○菊花二

　　｜集藻｜

　　｜序｜

　　｜增｜

　　｜唐。骆宾王。冒雨寻菊序｜白帝徂秋，黄金胜友，解尘成契，冒雨相邀，间凉燠则鸿鴈在天，叙交游则芝兰满室，砌花舒菊，还同载酒之园，岸叶低松，直泛维舟之浦，参差远岫，断云将野鹤俱飞，滴沥空庭，竹响共雨声相乱，仰折巾于书阁，行阅飘麰，揖雅步于琴台，坐闻流水，字中蝌斗，竞落文河，笔下蛟龙，争投学海，珠帘映水，风生曳露之涛，锦石封泥，苔湿印龟之岸，泛兰英于户牖，座接鸡谈，下木叶于中池，厨烹野鴈，坠白花于湿桂，落紫蔕于疎藤，虽物序足悲，而人风可爱，留姓名于金谷，不谢季伦，混心迹于玉山，无惭叔夜，云尔。

　　｜原｜

　　｜宋。刘蒙泉。菊谱。序｜草木之有花，浮冶而易壊，凡天下轻脆难久之物，皆以花比之，宜非正人达士之所好，然予观屈原之为文，香草龙鳯，以比忠正，而菊与菌、桂、荃、蕙、兰、芷同为所取，松者，天下坚正之木也，陶渊明乃以松配菊，连语而称之，夫屈原、渊明实皆正人达士，其于菊贵重之如此，是菊虽以花为名，固与浮冶易壊之物不可同年而语也，且菊固有异于物者，凡花皆以春盛，而实皆以秋成，菊独以秋花悦茂于风霜揺落之时，此其得时者异也，有叶者，花未必可食，而康风子乃以食菊仙，此其花异也，花可食者，根叶未必可食，而陆龟蒙云，春苗恣肥，得以采撷，供左右杯按，又本草云，以正月取根，此其根、叶异也，夫以一草之微，自本至末，有功于人如此，加以色香态度纤妙闲雅，可为丘壑燕静之娱，然则古人取以比徳，而配之以岁寒之松，夫岂徒然而已哉，洛阳风俗大抵好花，菊品比他州为盛，刘元、孙伯绍者隐居伊洛，广植诸菊，朝夕啸咏其侧，盖已有意谱之而未暇也，崇宁甲申九月，余为龙门之游，得至君居，顾而乐之，相与订论，因随其名品论，序于左，以列诸谱之次。

　　｜史正志。菊谱。前序｜菊，草属也，以黄为正，所以概称黄花，汉俗九日饮菊酒，以祓除不祥，盖九月律中无射而数九，俗尚九日，而用时之草也，南阳郦县有菊潭，饮其水者皆寿，神仙传有康生服其花而成仙，菊有黄花，北方用以准节令，大畧黄花开时，节候不差，江南地暖，百卉造作无时，而菊独不然，考其理，菊性介烈高洁，不与百卉同其盛衰，必待霜降草木黄落而花始开，岭南冬至始有微霜，故也，本草，一名日精，一名周盈，一名傅延年，所宜贵者，菊苗可以采，花可以药，囊可以枕，酿可以饮，所以高人隐士，篱落畦圃之间，不可一日无此花也，陶渊明植于三径，采于东篱，裛露掇英，泛以忘忧，锺会赋以五美，谓圆华高悬，准天极也，纯黄不杂，后土色也，早植晚发，君子德也，冒霜吐颖，象劲直也，杯中体轻，神仙食也，其为所重如此，然品类有数十种，而白菊一、二年多有变黄者，余在三水植白菊百余株，次年尽变为黄花，今以色之黄、白及杂色品类可见于吴门者，二十有七种，大小、颜色殊异而不同，自昔好事者为牡丹、芍药、海棠、竹笋作谱，记者多矣，独菊花未有为之谱者，殆亦菊花之阙文也，余始以所见为之，若夫耳目之未接，品类之未备，更俟博雅君子与我同志者续之。

　　｜增｜

