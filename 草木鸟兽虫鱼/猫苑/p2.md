<!-- { "loadSidebar": true } -->
　　一种玉面貍，人捕畜之，鼠皆贴伏不敢出（广雅）（汉按《闽记》：牛尾貍，一名玉面貍，亦善捕鼠。而张孟仙刺史[应庚]曰："神貍、玉面貍，皆言貍，实非猫也，虽有野猫为貍之称，但野猫形近于猫，不过家与野之分耳。貍则长身似犬，大有不同，盖狐之属。汉又按：貍与猫，古称不一，但能捕鼠，即猫之属也。如《淮南子》云：目貍脑，鼠去其穴。又《文选注》引苍颉篇：狖似猫博鼠，出河西。《广雅》曰：猁，狖也。今余友朱元譔先生所纂《学选质疑》，以谓貁乃貍属，非猿貁之狖，此从豸，彼从犬。据此数说，则兽能捕鼠者，非独猫也。况心月柈一说，是猫与貍皆狐之属，故并能祛鼠，古人猫貍并称，当必以此。或云：猫虽灵物，独不列于二十八宿，是诚未见《形禽真形图》耳。考《管窥辑要》二十八宿打阵破禽法云：女土蝠值日，是鼠精战關则用青衣青旗并罩网，及猫儿打入，他阵可破，此盖以狐之类神，制鼠之化炁也。然则猫何尝不利于二十八宿耶！要之猫也，貍也，种虽不同，而其类无不同也）。
　　
　　一种名蒙贵，类猫而大，高足而结尾，捕鼠捷于猫（海语）（汉按：《广东通志》作獴，有黑白黄貍四色，产暹罗者最良。安南亦产獴，见《八紘译史》。考《尔雅》作蒙颂，猱状，郭注状如（虫隹）而小，紫黑色，九真、日南出之。而《集韵》乃云：猱即蒙贵也，紫黑色，捷于捕鼠。李雨村《粤东笔记》云：《海语》以舶估挟至广，常猫见而避之，豪家每以十金易一。今粤人所称洋猫，大抵即獴也。然而虞虹升徹以蒙贵非猫，今称猫为蒙贵者误，见《天香楼偶得》）（黄香铁侍诏云：《陵水志》载有海鼠重百斤，然犹畏猫，遇獴齧其目而毙。汉又按：乙苟满国，其鼠大如猫，见《八紘译史》）。
　　
　　一种虦猫，尽似虎而浅毛者，《尔雅》称为虎窃毛（汉按：韵会作虥，音栈，《玉篇》云猫也。考《尔雅》：狻麑如虦猫，食虎豹）。
　　
　　一种海貍，产登州岛上，猫头而鱼尾（登州府志）（汉前在山东见一猫，头扁而尾歧，盖方琦广文云：此产皮岛中，名岛猫，或呼磝猫，其状极似登州海貍也）。
　　
　　一种三足猫，人家得此主富乐，故云猫公三足，主翁富乐（相畜余编）（山阴诸缉山[熙]曰："电白县水东镇浙人杨姓，畜一猫而三足，后一足短软，不具其形，其眼一黄一白，俗呼日月眼，甚瘦小，声亦细，鼠闻声輙避。见狗即登其背，龁其耳，狗亦畏之）。
　　
　　一种野猫花猫，宋安陆州尝以充贡，李时珍谓即虎貍、九节貍（本草纲目）（汉按：《格物论》：九节貍，金眼长尾，黑质白章，尾纹九节，《本草集解》谓似虎貍，而尾有黑白钱纹相间者为九节貍。第此既有野猫花猫之称，自是猫属，则与《闽记》所称牛尾貍、亦名玉面貍者同，能祛鼠，似不得概指为狐貍也。又考李雨村《粤东笔记》：南粤猫貍，纹多锦钱，此与虎貍之尾钱纹相间者差同）。
　　
　　胡笛湾知鹾（秉钧）云：南方有白面而尾似牛者，为牛尾貍，亦曰玉面貍，专上树木，食百果，冬月极肥，人多糟为珍品，大能醒酒。梅尧宦宣州诗：涉水马蹄鼈，雪天牛尾貍（汉按：梁绍壬《秋雨庵随笔》云：蒸玉面貍以蜜，使不走膏）。
　　
　　又云：杨万里偶生得牛尾貍，献诸丞相益公，侑以长句云：山童相传皂衣郎，字曰季貍氏奇章。又诗云：狐公韵胜永玉肌，字则未闻号季貍。
　　
　　又云：苏子瞻牛尾貍诗：首如貍，尾如牛，攀条捷崄如猱猴，橘柚为浆粟为糇。
　　
　　一种四耳猫，出四川简州，神于捕鼠，本州岁以充方物（西川通志）。
　　
　　张孟仙刺史云：四耳者，耳中有耳也，州官每岁以之贡送宾僚，所费猫价不少。
　　
　　华润庭云：昔李松云中丞之女公子爱猫，中丞守成都时，简州尝选佳猫数十头，并制小以绣锦帷帐以献。孙平叔制军有女孙亦爱猫，督闽浙时，台湾守令所献亦多美猫（润庭，名滋，德阳山人）。
　　
　　裘子鹤参军（桢）云：以床榻绣锦帷帐处猫，此古今创格，张大夫之之绿纱幮，不得专美于前矣(汉按：猫有绿纱幮，幸矣，不意后世复有绣锦帷褥之享也，第猫多畏寒，冬日，余尝制绵褓衣之，免使偎灶投床，不犹愈于纱幮锦褥者耶）。
　　
　　一种狮猫，形如狮子（老学庵笔记）。
　　
　　张孟仙曰：狮猫，产西洋诸国，毛长身大，不善捕鼠，一种如兔，眼红耳长，尾短如刷，身高体肥，虽驯而笨。近粤中有一种无尾猫，亦来外洋，最善捕鼠，他处绝少见之，可谓绝品，不得概以洋猫而薄之也。
　　
　　张心田（炯）云：狮猫眼有一金一银者，余外祖胡公光林守镇江，尝畜雌雄一对，眼色皆同，余少住署中，亲见之（汉按：金银眼又名阴阳眼。狮猫，历朝宫禁卿相家多畜之，咸丰元年五月，太监白三喜，使姓白大进宫驭狮猫，另因他事，釀案奏办，见邸报）。
　　
　　一种飞猫，印第亚，其猫有肉翅，能飞（坤舆外记）（汉按:李元《蠕范》亦载此，惟不指明西洋何国。考《八紘译史》并《汇雅》，天竺国及五印度，猫皆有肉翅，能飞，即此欤？
　　
　　一种紫猫，产西北口，视常猫为大，毛亦较长，而色紫，土人以其皮为裘，货于国中（王朝清《两窻杂录》）（汉按：今京师戏称紫猫为翰林貂，盖翰林例穿貂，无力致者，皆代以紫猫，故有是称，颇雅驯也）
　　
　　一种歧尾猫，产南澳，其尾卷，形若如意头，呼为麒麟尾，亦呼如意尾，捕鼠极猛。
　　
　　海阳陆章民（盛文）云：南澳地如虎形，产猫猛捷，惟忌见海水，谓能变性，携带内渡者，必藏闭船舱，方免此患。
　　
　　山阴丁南园（士莪）云：海阳县丰裕仓有猫，麒麟尾，善于治鼠，一仓赖焉。
　　
　　潮阳县文照堂自莲师，有小猫一只，尾梢屈如麒麟尾，纯黑色，惟喉间一点白毛如豆，腹下一片白毛如小镜，虽相《猫经》，未有载名，可称喉珠腹镜也（汉自记）。
　　
　　山阴孙赤文（定蕙）云：山阴西湾人家，有一白猫，尾分九梢，梢有肉椿，皆极细，而各梢之毛，毵毵然如狮子尾，人呼为九尾猫。
　　
　　毛犀，即彖也，善知吉凶。人呼为猫猪，交广人谓之猪神（丹铅录）。
　　
　　黄香铁侍诏云：崖州有一种猫蛇，其声如猫，见《琼州志》。
　　
　　胡笛湾知鹾云：仙蜂，出休与山，形如猫，爱花香，闻有异香，虽远必至，食而后返，见《女红余志》（汉按：《山海经》有兽如貍，白首，曰天狗，食蛇，其音如猫。又忽鲁谟斯国奇兽，名草上飞，大如猫，而玳瑁斑，百兽见之皆伏。尤梅庵外国竹枝词：玳瑁斑斑草上飞。见《龙威秘书》。
　　
　　又亚毗心域国物产，有亚尔加里亚，其兽如猫，尾后流汁，黑人阱于笼中，以刀削其干汁，以为奇香。又亚鲁小国有飞虎，大不过如猫，有肉翅，飞不能远，并见《八紘译史》。
　　
　　又蚺蛇声甚怪，似猫非猫。又有乌猫，首似鸺鶹，鸣曰："深掘深掘，并见《赤雅》。
　　
　　以上皆非猫而有猫之形声名状者，其于猫，诚为非类而类也，故附兹篇末，以备异览。
　　
　　形相
　　
　　何物无形，何物无相，形相既具，优劣从分，况猫之优劣系于形相间者尤挚，故因言种类而继及之，取材者可从而类推焉。辑形相。
　　
　　猫之相有十二要，皆出《相猫经》，兹备录之。
　　
　　头面贵圆，经云面长鸡种绝。
　　
　　耳贵小贵薄，经云耳薄毛繵不畏寒。又云：耳小头圆尾又尖，胸膛无旋值千钱（汉按：李元《蠕范》云：猫性畏寒，而不畏鼠。花镜云：猫初生者，以硫磺纳猪肠内，煮熟拌饭与饲，冬不畏寒，亦不恋灶）。
　　
　　眼贵金银色，忌黑痕入眼，忌泪湿。经云：金眼夜明灯。又云：眼常带泪惹灾星，又云：乌龙入眼懒如蛇（汉按：《神相全编》：人相得猫眼，主近贵隐富。又按：乌龙入眼之猫，未必皆懒，余尝畜之，勤捷弥甚，惟患遭凶，盖恶纹犯忌故耳）。
　　
　　鼻贵平直，宜干，忌钩及高耸。经云：面长鼻梁钩，鸡鸭一网收。又云：鼻梁高耸断鸡种。
　　
　　一画横生面上凶，头尾欹斜兼嘴秃（谓无须），食鸡食鸭捲如风。
　　
　　须贵硬，不宜黑白兼色。经云：须劲虎威多。又云：猫儿黑白须，屙尿满神炉。
　　
　　腰贵短，经云：腰长会过家。
　　
　　后脚贵高，经云：尾小后脚高，金褐最威豪。
　　
　　爪贵藏，又贵油。经云：小露能翻瓦。又云：油爪滑生光（陶文伯[炳文]云：猫行地，有爪痕者，名油爪，此为上品）。
　　
　　尾贵长细尖，尾节贵短，又贵常摆。经云：尾长节短多伶俐。又云：尾大懒如蛇。又云：坐立尾常摆，虽睡鼠亦亡（汉按：猫以尾掉风，截而短之，则不能掉矣，威状大损。今越人养猫故截短其尾，殊失本真。遂安余文竹曰：《续博物志》云：虎渡可竖尾为帆，则猫之以尾掉风一语，亦自有本）。
　　
　　声贵喊，夫喊，猛之谓也。经云：眼带金光身要短，面要虎威声要喊（汉按：谚云好猫不作声，非谓无声，若一作声，则猛烈异常，甚有使鼠闻声惊堕者，此喊之足贵也）。
　　
　　猫口贵有坎，九坎为上，七坎次之。经云：上齶生九坎，周年断鼠声，七坎捉三季，坎少养不成（《挥尘新谈》山堂肆考）。
　　
　　桐城姚百徴先生（龄庆）云：猫坎分阴阳，雄猫则九七五，奇数也，九为上，七次之，五为下；雌猫则八六四，偶数也，八为上，六次之，四为下，但四坎者绝少，故雌者每佳，而雄者多劣，皆五坎也。此说发前人所未言，盖从格致中来者，足以补《相猫经》之厥。
　　
　　睡要蟠而圆，藏头而掉尾。经云：身屈神固，一枪自护（汉按：猫相具此十二要之外，又有所谓五长，名蛇相猫亦良，盖头尾身足耳无一不长。若五者皆短，名五秃，能镇三五家，见《相猫经》）。
　　
　　王玥亭少尹（宝琛）初尉平远时，寓中多鼠，于民家索得一猫捕之，鼠患一靖。猫甚灵驯恋旧，虽养于公寓，时返故主。旋迁往衙署，仍不忘原寓及故主之家，常复遍历，盖三处往来，鼠耗皆绝，所谓佳猫能镇三五家者，洵不诬已（又按：粤人验猫法，惟提耳而四脚与尾随即缩上为优。否则庸劣。湘潭张博斋（以文）谓掷猫于墙壁，猫之四爪能坚握墙壁而不脱者，为最上品之猫，此又一验法也）。
　　
　　毛色
　　
