<!-- { "loadSidebar": true } -->
　　猫之有毛色，犹人之有荣华，悦泽者翘举，憔悴者萎靡，此固定理。然而美恶岐而贵贱判否，泰亦于是寓焉。夫有形相，斯有毛色，二者固相为表里也。辑毛色。
　　
　　猫之毛色，以纯黄为上，纯白次之，纯黑又次之，其纯貍色，亦有佳者，皆贵乎色之纯也。驳色，以乌云盖雪为上，玳瑁斑次之，若貍而驳，斯为下矣（相猫经）（汉按：纯黄为金丝，宜母猫；纯黑为铁色，宜公猫。然黄者多牡，黑者多牝，故粤人云：金丝难得母，铁色难得公）。
　　
　　凡纯色，无论黄白黑，皆名四时好（相猫经）。
　　
　　姚百徴云：家伯山（东之）宰揭阳日，于番舶购得一猫，洁白如雪，毛长寸许，粤人称为孝猫，畜之不祥。后伯山升同知及知府，此猫俱在，无所谓不祥也（汉按：孝猫字甚新，纯白猫，瓯人呼为雪猫）。
　　
　　金丝褐色者尤嘉，故云：金丝褐色最威豪（相猫经）（汉按：褐黄色相间，色褐而带金丝者，名金丝褐，诚所罕见）。
　　
　　楚州射阳猫，有褐花色者。灵武猫，有红叱拨色，及青骢色者（酉阳杂俎）。
　　
　　一种三色猫，盖兼黄白黑，又名玳瑁猫（相猫经）。
　　
　　乌云盖雪，必身背黑，而肚腿蹄爪皆白者方是，若仅止四蹄白者，名踏雪寻梅，其纯黄白爪者同（相猫经）。
　　
　　纯白而尾独黑者，名雪里拖枪，最吉，故云：黑尾之猫通身白，人家畜之产豪杰。通身黑，而尾尖一点白者，名垂珠（相猫经）。
　　
　　纯白而尾独纯黑，额上一团黑色，此名挂印拖枪，又名印星猫，人家得此主贵，故云：白额遇腰通到尾，正中一点是圆星（相猫经）。
　　
　　钜鹿令黄公（虎岩）有印星猫一对，常令人喜悦，惟不善捕鼠，然有此猫，则署中鼠耗肃清，官事亦吉顺，是即贵之验（虎岩名炳，镇平人，道光间由副榜通籍）。
　　
　　陶文伯云：余家畜一白猫，其尾独黑，背上有一团黑色，额上则无，是可称负印拖枪也，肥大，重可七八斤，性灵而驯，每缚置案侧。偶肆叫跳，以竹梢鞭之，亟知趋避，或俛首贴服。其常时，虽以杖惧之，略无怯色。
　　
　　纯乌白尾者亦稀，名银枪拖铁瓶（相猫经）。
　　
　　黄香铁侍诏云：《清异录》载：唐琼花公主，自总角养二猫，雌雄各一，白者名衔花朵，而乌者惟白尾而已，公主呼为麝香騟妲己（汉按：《表异录》亦载此，其一黑而白尾者，为银枪插铁板，呼为昆仑妲己；其一白而嘴边有衔花纹，呼为衔蝉奴，与《清异录》所载类异。
　　
　　通身白而有黄点者，名绣虎；身黑而有白点者，名梅花豹，又名金钱梅花；黄身白肚者名金被银床，若通身白而尾独黄者，名金簪插银瓶（相猫经）。
　　
　　诸缉山曰：阳江县太平墟客寓，有一纯白猫，而尾独黄，俗呼金索挂银瓶，重十余斤，捕鼠甚良，谓得此猫，家业日盛。
　　
　　通身或黑或白，背上一点黄毛，名将军挂印（相猫经）。
　　
　　身上有花，四足及尾又俱花，谓之缠得过，亦佳（致富奇书）。
　　
　　猫有拦截纹，主威猛，有寿纹，则如八字，或如八卦，或如重弓重山。无此纹，则懒阘无寿（相畜余编）（汉按：拦截纹者，顶下横纹也，主猫有威，犹虎之有乙也）。
　　
　　纯色猫带虎纹者，惟黄及貍，若紫色者绝少。紫色而带虎纹，更为贵品（相畜余编）。
　　
　　吴云帆太守常畜一猫，纯紫色，光彩夺目，长而肥大，重可十余斤，自是佳种，张冶远述。
　　
　　猫有旋毛，主凶折，故云：胸有旋毛，猫命不长，左旋犯狗，右旋水伤。通身有旋，凶折多殃（相猫经）。
　　
　　毛生尿窟，屙尿满屋，非佳猫也（相猫经）（汉按：珞琭子云，猫能掩屎灵洁可喜，故好洁之猫无不灵也）。
　　
　　凡花猫具花朝，主咬头牲（崇正朝谬通书）。
　　
　　张孟仙曰：猫之色杂为雌，纯者为雄，所谓玳瑁斑者，杂而雌也。雪里拖枪、乌云盖雪虽有二色，皆算纯色而为雄也，此说亦新。夫毛色有生辄定，未有一岁之间两变其色者。余友诸缉山谓阳江县深坭村孙姓盐丁有纯白猫，冬至后渐长黑毛，交夏至则纯黑矣。过冬至复又黑白相间，次年夏至仍为纯白，是年年换色者也，可称瑞物，盖见造化赋物之奇，无乎不可。
　　
　　寿州余蓝卿云：余昔舟泊扬州，见一技者于通衢之市，周以布障，鸣锣伐鼓，招致观者。场东有猴驱狗为马，演诸杂剧；场西有猫高坐，端拱受群鼠朝拜，奔走趋跄悉皆中节。猫则五色俱备，青赤白黑黄交错成纹，望之灿若云锦，问所由来，云自安南，匪特罕见，实亦罕闻。或曰此赝鼎也，殆亦临安孙三染马缨之故智欤（汉按：毛色可伪至此，亦神乎其技矣）？
　　
　　灵异
　　
　　物之灵蠢不一，灵者异而蠢者庸，于此可以见天禀也。若猫于群兽，其灵诚有独异，盖虽鲜乾坤全德之美，亦具阴阳偏胜之气，是故为国祀所不废，而于世用有攸稗也。辑灵异。
　　
　　腊日迎猫以食田鼠，谓迎猫之神而祭之（礼记）。
　　
　　唐祀典有祭五方之鳞羽蠃毛介、五方之猫于菟及龙。
　　
　　麟朱鸟白虎元武方别，各用少牢一（旧唐书）（汉按：礼八蜡有猫虎昆虫，后王肃分猫虎为二，无昆虫。张横渠以为冉，见经疏）。
　　
　　仁和陈笙陔（振镛）曰：杭人祀猫儿神，称为隆鼠将军，每岁终，祭群神必皆列此。
　　
　　张衡斋（振钧）云：金华府城大街有差猫亭，本先朝军装局，相传有鼠患甚暴，朝廷差赐一猫，而鼠暴顿除，后立庙其地，称灵应侯至今，里人奉为社神，呼为差猫亭云。
　　
　　猫眼定时，甚验，盖云子午卯酉一条线，寅申己亥枣核形，辰戌丑未圆如镜。一作寅申己亥圆如镜，辰戌丑未如枣核，余同（皆见通书选择书）（汉按：《酉阳杂俎》仅云：猫眼旦暮圆，至午竖成一线。又按：初生猫，血气未足，瞬息无常，以之定时，仍属无验）。
　　
　　南番白湖山，有番人畜一猫，后死，埋于山中。久之，猫见梦曰："我活矣，不信，可掘观之。"及掘之，惟得二睛，坚滑如珠，验十二时无误（嫏嬛记）（汉按：一种宝石，中含水痕一线，摇之似欲动者，横斜皆可视，名为猫儿眼）。
　　
　　黄香铁侍诏云：真腊国主指展上，皆嵌猫儿眼睛石（汉又按《八紘译史》：默德那即古回回祖国产猫睛，大小按时，据此则是活宝石也。又锡兰国海山上出宝石猫睛碧者名瑟瑟红者名靺鞨，而《八紘译史》又载伯西尔国人少之时凿头及下唇作孔，以猫睛夜光诸宝石嵌之为美。又真腊国王手足皆戴金镯，嵌以猫睛，是非仅指展上嵌之而已）。
　　
　　《秦淮闻见录》：饰有瑶钗宝珥、火齐猫睛，盖述妓人华饰也。
　　
　　猫鼻端常冷，惟夏至一日暖，盖阴类也（酉阳杂俎）。
　　
　　猫于黑暗中，逆循其毛，能出火星者为异，并不生蚤虱（同上）。
　　
　　猫洗脸过耳，主有宾客至（同上）（汉按：瓯谚猫洗面，日有次度者，谓随潮水长落）。
　　
　　猫与虎同，皆能画地卜食。
　　
　　胡笛湾知鹾云：此即《埤雅》所载，今俗谓之卜鼠是也。
　　
　　凡寅月子日子时，硃书裪此符，贴于灶上，勿令人见，可以辟鼠（王让堂术济余编）。
　　
　　刻木为猫，用黄鼠狼尿，调五色画之，鼠见则避（夷门广牍）。
　　
　　椿树叶、冬青叶、丝瓜叶，曝干，每四季，焚于堂中，鼠自避去，此名金猫辟鼠法（寿世保元）（汉按：瓯俗，每岁立春之时，燃樟叶爆竹于门堂奥室诸处，名为燂春。燂燂，猫儿眼光；燂燂，老鼠眼瞙（目磨），盖咒鼠目之瞎也。有应者，终年鼠患为稀。
　　
　　汉按：吴小亭家，藏王忘庵所画乌猫图，自题十六字云：日危宿危，炽尔杀机，乌圆炯炯，鼠辈何知。其首句，咸不解所谓，余按家藏香铁侍诏《重午画钟馗诗》云：画猫日主金危危，则知危日值危宿。画猫有灵，必兼金日者，金为白虎之神，忘庵句盖本乎此。然则假猫之灵以辟鼠，其术亦多矣哉。
　　
　　牝猫无牡交，但以竹帚扫背数次则孕。又一法，用木斗覆猫于灶前，以帚击斗，祝灶神而求之，亦有胎（本草纲目）。
　　
　　黄香铁侍诏云：山东、河北人谓牝猫为女猫。《隋书独孤陀传》：猫女向来无住宫中。是隋时已有此语，见顾林亭《日知录》。
　　
　　猫孕两月而生（本草纲目）（汉按：猫成胎，有三月而产，名奇窝；四月而产，名偶窝。养至一纪为上寿，八年为中寿，四年为下寿，一二年者为夭。浙中以单胎者为贵，双胎者贱，一胎四子名抬轿猫，贱而无用。若四子毙其一二，则所存者亦佳，名为返贵，见王朝清《雨窗杂录》）。
　　
　　华润庭云：猫胎以少为贵，故有一龙二虎之说。又云：猫以腊产为佳，初夏者名早蚕猫，亦善，秋季次之，夏为劣，以其不耐寒，冬必向火，名煨灶猫（汉按：猫煨火皮瘁，硫磺纳猪肠中，煮熟喂之愈，见《致富奇书》）。
　　
　　陶文伯云：猫怀胎，血气不足者，往往亦成小产，是人兽有同然者。
　　
　　钮华亭少尹（光存）云：虎一生不再交，以虎阳有逆刺也，其痛楚在初。猫一岁仅再交，以猫阳有顺刺也，其痛在终。余畜之，阳无刺，无所痛楚，故其交无度（汉按：此说故老相传，甚近理，足为格致之助。大抵猫之交，常于春秋二季，其头交时，则牝牡相呼，虽远必寻声而至，俗谓之叫春）。
　　
　　张衡斋云：凡猫交，必春猫遇春猫，冬猫遇冬猫，始交，夏秋之猫亦然，否则，虽强之不合也。此说未经人道，想亦气类相求故耳。
　　
　　猫初生，见寅肖人，而自食其子（黄氏日抄）（汉按：猫产子，目未瞬者，子肖人见之，则食子。或曰，生于子日，见子肖人，则食子，与黄氏之说异）。
　　
　　猫食鼠，上旬食头，中旬食腹，下旬食足，与虎同，阴类之相符如此（李元《蠕范》）（汉按：一说食旬，各有所先，月初先头，月中先腹，月尾先腿脚。食有余者，小尽月也。
　　
　　华润庭曰：猫食鼠，分三旬，亦有捕鼠无算，绝不一食者，其种之最良欤？
　　
　　又曰：猫食鼠，或于衣物茵席之上，勿惊驱之，听其食毕，自无痕迹。若逼视之，则血污狼籍矣。或谓当食时视之，则齿软，以后不复能啮鼠。
　　
　　常州张槐亭（集）云：猫一名家虎，鼠一名家鹿，猫之食鼠尚矣。惟是（豸寸）祭兽时，不知鹿在其中否也。
　　
