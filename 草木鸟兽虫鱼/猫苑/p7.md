<!-- { "loadSidebar": true } -->
　　番禺丁仲文孝廉（杰）云：公猫必阉杀其雄气，化刚为柔，日见肥善。时俗又有半阉猫，只去内肾一边，其雄气未尽消亡，更觉刚柔得中（汉按：通书载浮猫宜伏断日，忌刀砧、血刃、飞廉、受死、血支等煞。凡阉猫须于屋外，猫负痛自奔回屋内，否则必外逸，从此视屋内如畏途矣。阉时，又须将猫头纳入捲簟之口，阉毕纵之，则从后口奔去，庶免被啮伤手，亦法之良也。
　　
　　古人乞猫必用聘，黄山谷诗"买鱼穿柳聘啣蝉"。瓯俗聘猫，则用盐醋，不知何所取义，然陆放翁诗"裹盐迎得小貍奴"，其用盐为聘由来旧矣（丁兰石尺牍）。
　　
　　黄香铁侍诏云：潮人聘猫以糖一包，余从冯默斋教授乞猫，以茶二包为聘（绍兴人聘猫用苎麻，故今有苎麻抉猫之谚）。余向陶翁蓉轩家聘猫，盖用黄芝麻、大枣、豆芽诸物（汉自记）。
　　
　　张孟仙刺史云：吴音读盐为缘，故婚嫁以盐与头发为赠，言有缘法，俗例相沿，虽士大夫亦复因之。今聘猫用盐，盖亦取有缘之意，此说近理，录以存证。又云：猫既用聘，亦可言嫁，因忆年前余客江西，官常中，有以"嫁猫"二字为题征诗，林子晋明府尝索余赋之。此本俗事，当用俗语凑拍一篇，附录博粲：天生物类知几许，人家养猫如养女，出窝便费阿媪心，抚护长成期捕鼠。九坎长尾更独胎，团云飞雪毛色开，唔唔作威良足爱，相攸渐见有人来。一旦裹盐聘娶逼，阿媪欲辞苦未得，抱持不舍割爱难，痛惜只争泪沾臆。柳圈铜铃锦衣兜，先期细意装点周，相送出门再三嘱，善为喂养毋多尤。聘人唯唯为猫计，但愿勤能事有济，鼠耗消兮当策勋，眠毯食鱼应罔替（南康郡博上官篠山豫原评云：题甚新推，结有寓意，勿以俗事目之）。
　　
　　钱塘诗僧由菴，有至性，密云和尚开法金粟，师往问父母未生前话，云公以手掩面，擘开手曰猫，师于是遂醒悟（全浙诗话）（汉按：以手掩面，分指擘开口眼而喝曰猫，今瓯俗尚有以此戏幼孩也，初不知是何命意，今据由菴此节岂真有禅理寓之耶？由菴国初人，著有《影菴集选》）。
　　
　　张孟仙曰：楚人以手拳物诱小儿，开之则曰貌。按貌，兽也，性善遁，故曰貌，言其已遁去耳，密云和尚之称，其果貌欤？如属空虚之意，则貌是也，说见《俗语解》（镇平黄仲方云：貌兽善遁，孙吴时拘缨国曾以进献，故吴俗以空拳戏小儿曰貌，见《谈集》）。
　　
　　闽浙山中种香菇者，多取猫貍，挖去双眼，纵叫遍山，以警鼠耗。猫既瞎而得食，即无所他之，昼夜惟有瞎叫而已（王朝清《两窗杂詠》）（汉按：此祛鼠之法虽善，未免恶毒，亦猫之不幸也。瓯人以昧不懂事，而喜叫嚣挥斥者，讥之为"香菇山猫儿瞎叫"）。
　　
　　猫不食虾蟹，狗不食蛙（识小录）。
　　
　　猫食鳝则壮，食猪肝则肥，多食肉汤则坏肠（夷门广牍）。
　　
　　猫食薄荷则醉（埤雅）。
　　
　　胡笛湾知鹾云：猫以薄荷为酒，故叶清逸，《猫图赞》云：醉薄荷，扑蝉蛾，主人家，余鼠何。
　　
　　猫食黄鱼则癞（留青日札）（汉按：吴越多黄花鱼，鲜不以其余饲猫，未闻有生癞者。或谓此指黄颡鱼，以其得浑泥之气，猫食必病。今余文竹云：寓中有佳猫，昨因食黄花鱼生癞而死，是《日札》之说又尚可信。有谓江浙黄花鱼俱经冰过，不比粤鱼气味发扬而有毒也，是亦近理（文竹，名珽辉，浙江遂安茂才，时偕其所亲毛厚甫明府寓于潮郡）。
　　
　　猫捕雀蝶蛙蝉而食者，非狂则野，生疣及蛆（物性纂异）。
　　
　　张孟仙云：猫食野物则性戾而不驯，食盐物则毛脱而癞。
　　
　　陶文伯云：猫喜捕雀，每伏处瓦坳伺雀跃而前，即突起扑之，百不失一。又喜与鸟鹊斗。
　　
　　丁仲文（杰）尝分猫为三等，并立美名，如纯黄者曰金丝虎，曰戛金钟，曰大滴金；纯白者曰尺玉，曰宵飞练；纯黑者曰乌云豹，曰啸铁；花斑者曰吼彩霞，曰滚地锦，曰跃玳，曰草上霜，曰雪地金钱。其貍驳者，则有雪地麻、笋斑、黄粉、麻青诸名。
　　
　　郑荻畴（烺）永嘉人，拟撰猫格，以官名别之。如小山君、鸣玉侯、锦带君、铁衣将军、麴尘郎、金眼都尉。至于雪氅仙官、丹霞子、鼾灯佛、玉佛奴诸称，则以仙佛名之，更饶韵致（汉按：猫之别称在古有极雅者，相传唐贯休有猫名梵虎，宋林灵素有猫名吼金鲸，金希正有猫名铁号钟，于敏中有猫名冲雾豹。或云吴世璠败后，有三猫为军校所得，颈有悬牌，一曰锦衣娘，一曰银睡姑，一曰啸碧烟，皆佳种也。然余今昔交游陈镜帆广丈，有猫曰天目猫。周藕农令河南时，有猫曰一锭墨；淳安周爽庭太学有猫曰紫团花，泰顺董晋廷诣有猫名乾红狮，是与遂安朱小阮之鸳鸯猫、萧山沈心泉之寸寸金先后颉颃焉。
　　
　　猫犬病，乌药一味，磨水灌之，即愈（花镜）。
　　
　　小猫叫不绝声，陈皮研末涂鼻端即止（古今秘苑）。
　　
　　猫被人踏伤，苏木煎汤灌之可疗（花镜）。
　　
　　猫癞，用蜈蚣焙干，研末与食，数次即愈。又法，桃叶捣烂，遍擦其毛，少顷洗去，又擦，自愈。治狗癞亦可（行厨集）。
　　
　　猫生虱，桃叶与楝树根捣烂，热汤泡洗，虱皆死，樟脑末擦之亦可（行厨集）。
　　
　　木猫，俗呼鼠弶，陈定宇有《木猫赋》（通俗编）（汉按：陈赋云：惟木猫之为器兮，非有取于象形。设机械以得鼠兮，借猫公而为名云云）。
　　
　　竹猫：黄香铁侍诏云，《武林旧事》载：小经纪有竹猫儿，当是竹器，用以擒鼠者。又有猫窝、猫鱼、卖猫儿、改猫犬。猫窝，当是猫所寝处者，今京师隆冬所着皮鞋亦名猫儿窝。又崇祯初年，宫眷每绣兽头于鞋上，呼为猫头鞋，识者谓猫旄也，兵象也，见《崇祯宫词》。
　　
　　铁猫，船椗也，猫或作锚（焦軐俗书刊误）（汉按：船椗粤人呼为铁峱，盖峱亦猫类也。又按：另铁猫三事已类列上卷灵异门）。
　　
　　金猫：临安尹铸以偿秦桧女狮猫，详见后故事门。
　　
　　火猫：瓯中田野人家，冬日悉搏土为器，开口纳火。其背穹，背上多挖小孔以升火，名火猫，男妇老少各以御寒（王朝清《两窗杂录》）。
　　
　　泥猫：陈笙陔云，杭州人每于五月朔半山看竞渡，必向娘娘庙市泥猫而归，不知何所取义。猫为泥塑，涂以彩色，大小不等，吴杏林云养蚕人家多买以禳鼠。
　　
　　纸猫：张湘生（成晋）云：《坚瓠集》有纸猫诗（汉按：器物以猫命名者，又有猫枕，杨成斋诗：猫枕桃笙苦竹床）。
　　
　　禽之属有名猫头鸟者，即鴞也。鴞或作枭，一名鵩（巴蜀异物志）。
　　
　　潮州有鸟叫声如猫，人呼为猫头鸟，与浙中所谓逐魂称猫头鸟者，其声不同，或谓此即鵩也（汉自记）。
　　
　　兽之属有名水猫，即獭也（李元蠕范）。
　　
　　虫之属有名枣猫，生枣树上，枣熟则食之（本草纲目）。
　　
　　蔬之属有猫头笋（黄山谷集），又有貍头瓜（郭义恭《广志》）（汉按：黄香铁侍诏诗"猫头鸭脚堪留客"。又按：笋又名绵猫，见《陆玑诗疏》。又按：苏东坡谢惠猫儿头笋诗云：长沙一日煨鞭笋，鹦鹉洲前人未知。走送烦君助汤饼，猫头突兀想穿篱。又按：赞盐竹谱云"竹根有鼠大如猫"，其色类竹，名竹豚）。
　　
　　蔬之属又有貍豆（《本草》、崔豹《古今注》：貍豆，一名貍沙）。
　　
　　药之属有斑猫（本草）。
　　
　　又狗骨，一名猫儿刺，以其象形也（同上）（汉按：鸟之类亦有称斑猫者，《山海经》：北嚣之山有鸟，名[上般下鸟]鶜，一名斑猫。又莎鸡黑身赤头，似斑猫，见《陆玑诗疏》）。
　　
　　草之属有名猫毛，出镇平县。黄香铁侍诏《乡园诗》：草茵拾猫毛（读白华草堂诗集）。
　　
　　外夷有国名合猫里，舶人语云：若要富，须寻猫里务。尤悔菴外国竹枝词：网巾礁上荡渔舟，亦有山田十斛收。要富须寻猫里务，贫儿何用执鞭求（龙威秘书）（汉按：地名以猫称者，吕宋国小岛有名猫雾烟，此家黄香铁侍诏述。播州有猺人洞，名木猫，见《元史郭昂传》。安南路有猫儿港，见《词翰法程》。桂林府北门外有猫儿门，见《广西通志》。杭州城内有猫儿桥，见《杭州府志》。广东大埔县有猫儿渡，见《潮州府志》（雁荡山峰有名望天猫，袁自才诗云：仙鼠飞上天，此猫心不许，意欲往攫之，望天如作语）。
　　
　　永嘉陈寅东巡尹（泉）曰：凡以猫命名者固不一而足，山则有猫儿岭、猫儿岩、猫儿洞，水则猫儿港、猫儿瀆，此等小地名随在皆有。至于杂物，则猫儿灯、猫儿宝、猫儿裤之外，为小儿戏耍者，乃有泥塑猫、木雕猫、纸糊猫，而姑苏印画店有猫拖绣鞋图；而磁器店又有猫形溺瓶也（台湾诸罗，有猫罗、猫二山，见《蓝鹿洲东征》）。
　　
　　道士李胜之尝画捕蝶猫儿图，以讥世（陆放翁诗注）（汉按：陆放翁诗"鱼餐虽薄真无愧，不向花间捕蝶忙"。又按《宣和画谱》载：李蔼之，华阴人，善画猫，今御府藏有戏猫、雏猫及醉猫、小猫、虿猫等图凡十有八，此李蔼之或即李胜之欤？而《宣和画谱》又载何尊师以画猫专门，尝谓猫似虎，独耳大眼黄不同，惜乎尊师不充之以为虎，止工于猫，殆寓此以游戏耶？又载滕昌祐有芙蓉猫儿图，又王凝为鹦鹉及狮猫等图，不惟形象之似，亦兼取其富贵态度，盖自是一格。宋人又有正午牡丹图，不知谁画，见《埤雅》。禹之鼎有摹元大长公主抱白猫图，今藏吴小亭（秉权）家。小亭云：画中公主长身，其猫纯白如雪，惟眼赤色，近世所传。又有猫蝶图，盖取髦耋之意，用以祝嘏耳。曾衍东有自题画猫云，"老夫亦有猫儿意，不敢人前叫一声"，若有戒于言也。曾山东人，令湖北，嘉庆间缘事流戌温州，工诗画，自号七道士，又称曾七如。
　　
　　明李孔修，字子长，顺德人，画猫绝工，公卿以笺素求之，辄不可得。尝负樵薪钱，画一猫与之，樵者怏怏，中途人争购之，已而樵者复以薪求画，笑而不应（广东通志）。
　　
　　黄香铁侍诏云：何尊师善画猫，所画有寝者、有觉者、展膞者、戏聚者，皆造于妙。其毛色张举，体态驯扰，尤可赏爱。
　　
