<!-- { "loadSidebar": true } -->
　　又云，湖南有猫山，相传昔有猫成精，族类甚繁，其子孙皆若知事，凡猫死，悉自葬此山，其冢累累然，不可计数。山出竹，名猫竹，甚丰美，其无猫葬处则无之。猫竹之名本此，作毛茅皆非（汉按：瘗死猫于竹地，竹自盛生，并能远引竹至，据此，则《本草》载之不诬也。《洴澼百金方》有猫竹军器，亦不作毛）。
　　
　　余蓝卿云：嘉庆十六年，河南白莲教匪林清煽乱，烽烟绵亘数省，是时中州人家有猫生狗，鸡窝出猫之异。
　　
　　孙赤文云：道光丙午夏秋间，浙中杭绍宁台一带传有鬼祟，称为三脚猫者，每傍晚有腥风一阵，辄觉有物入人家室以魅人，举国惶然，于是各家悬铎钲于室，每伺风至，奋力鸣击，鬼物畏锣声，辄遁去，如是者数月始绝，是亦物妖也。
　　
　　会稽陶蓉轩先生（汝镇）云：猫为灵洁之兽，与牛驴猪犬迥异，故为贵贱所同珍。且古来奸邪之人，其转世堕落为牛为马、为犬为猪，如白起、曹瞒、李林甫、秦桧之辈，不一而足，未闻有转生而为猫者，可见仙洞灵物，不与凡畜侪矣。
　　
　　刘月农巡尹（荫棠）云：番禺县属之沙弯茭塘界上，有老鼠山，其地向为盗薮，前督李制府（瑚）患之，于山顶铸大铁猫以镇之，猫则张口撑爪，形制高钜，予曾缉捕至此，亲登以观，而游人往往以食物巾扇等投入猫口，谓果其腹，不知何故？
　　
　　胡笛湾知鹾云：天津船厂有铁猫将军，传系前朝所遗战船上铁猫，厂中废猫甚多，此独高大。因年久为祟，故有奉敕封号，每年例由天津道躬诣祭祀一次，至今犹奉行不替。
　　
　　余蓝卿云：金陵城北铁猫场有铁猫，长四尺许，横卧水泊中，古色斑斓，不知何代物，相传抚弄之则得子。中秋夕，士女如云，咸集于此。
　　
　　僧道宏，每往人家画猫，则无鼠（邓椿画继）。
　　
　　虎啖人，于前半月则起于上身，下半月则起于下身，与猫咬鼠同也（七修类稿）。
　　
　　貍处堂则众鼠散（吕氏春秋）（汉按：此貍即指猫也，与韩非子等书所载同）。
　　
　　平阳灵鹫寺僧妙智畜一猫，每遇讲经辄于座下伏听。一日猫死，僧为瘗之，忽生莲花，众发之，花自猫口中出（瓯江逸志）。
　　
　　崇祯十四年，楚府猫犬流泪，有哭泣声。是时潢池祸炽，楚府被害尤烈，此其咎征也（绥寇纪略）。
　　
　　崇祯十五年，山东妇人生一物，双猫首，首有角，角之颠有目，身如人，手垂过膝。巡抚陈，以闻朝上（同上）。
　　
　　六畜有马而无猫，然马乃北方兽，南中安得家蓄而户养之？退马而进猫，方为不偏，毛西河曾有此说。后之硝儒，苟能立意改礼经，自是不刊之典（淳安阖上治青苔园外集）（汉按：昔年杨蔚亭广文，与太平戚鹤泉进士尝论及此，谓为北产，力任耕战，故列六畜之首，论功用之宏，马为宜；论功用之溥，猫为正。礼经纂自北人，盖初不理会马之产惟北，而猫之产遍寰宇也，此说甚平允[蔚亭名炳，平阳人]）。
　　
　　张暄和参军（德和）云：猫与蛇交，则产貍猫，故斑纹如蛇也，谓此说于权黄冈同守时，得之民间。噫！亶其然乎？然交非其类，禽兽往往有之，姑存其说，俟质博雅（汉自记）。
　　
　　姑苏陈爰琴（本恭）云：虎骨辟兽，猫皮辟鼠，獭皮辟鱼。以其本性尚存也。然必原体方验，若骨煮皮烧羽熏，则不然（汉按：一西客云：皮草中一种细毛，黑润可爱，名为猫甍，似紫猫而实非也。此甍字见《周礼考工记》鲍人注，考释文，甍人兖反。《通俗编》云：治皮曰甍。又见《六书正讹》，甍皮，俗作溅字，非）。
　　
　　桐城刘少涂（繼）云：道光丙午春，余家所蓄老麻猫，生一子白色，长毛毵毵，形如狮子。友人方存之云：此异种也，不可易得。养之年余，日夕在旁，鼠耗寂然。一日，天未明，猫忽至余床上，大吼数声而去，已而死焉。庸猫得奇子，灵异如此而不寿，惜哉！
　　
　　董霞樵上舍（斿）云：川中一种峝苗，祀祖用苗曲，侏俚不可解，谓其音曼衍，则神享而族盛。相传獠獞猺猫，皆百粤遗种，散处于滇黔、楚蜀及两粤之间，猫后改为苗（霞樵，泰顺人，尝为川督蒋砺堂幕客）(汉按：徽州班戏曲有猫儿歌，亦称数猫歌，盖急口令之类。猫之嘴尾数虽只一，而其耳与腿则二四递加，数至六七猫，口齿迫沓，鲜有不乱，盖急则难于计算耳。倪翁豫甫（楙桐）云：京师伎人有名八角鼓者，唇舌轻快，尤善于此歌，虽数至十余猫，而愈急愈清朗，是精乎其伎者也[猫歌大咨如一盏，猫儿一张嘴，两个耳朵一条尾，四条腿子往前奔。奔到前村，两只猫儿两张嘴，四个耳朵两条尾，八条腿子往前奔，奔到两村，下皆仿此，惟耳腿之数以次递加耳]）。
　　
　　倪豫甫又云：河东孝子王燧家，猫犬互乳其子，言之州县，遂蒙旌表。讯之，乃是猫犬同时产子，取其子互置巢中饮其乳，惯，遂以为常，此见《智囊补》，列于伪孝条，想当时必以孝感蒙旌。然则物类灵异处，亦有可伪托者，一笑（豫甫，浙之萧山人）。
　　
　　刘月农云：前朝太后之猫，能解念经，因得佛奴之号。余谓猫睡声喃喃，似念经，非真解念经也。然而因此受太后圣宠，而得佛奴之懿号，庸非猫之异数也欤（汉记）？
　　
　　谢小东（学安）云：俗称猫认屋，犬认人，屋瓦鳞比，虽隔数百家，猫能觅路而归，然不能识主人于里门之外。犬之随人，乃可以于百里也，何物性不同如此（小东，萧山人）？
　　
　　萧山沈心泉（原洪）云：猫为世所必需，而到处船家皆蓄犬而少蓄猫，何欤？岂以其惯于陆，不惯于水耶？是必有由（汉按：猫为火兽，甚不宜于水；犬为土兽，见水不畏，而亦能博鼠，故船家多蓄犬而少蓄猫。又按：《周藕农杂说》云：猫忌咸，而东海之猫饮不离盐；猫畏寒，西藏之猫卧不离冰，由其习惯成自然。今猫见波涛而惊，诚惯于陆，不惯于水也）。
　　
　　倪豫甫云：湖南益阳县多鼠，而不蓄猫，咸谓署中有鼠王，不轻出，出则不利于官，故非特不蓄猫，且日给官粮饲之。道光癸卯，云南进士王君森林令斯邑，遂余偕往，余居之院甚宏敞，草木翁翳，每至午后，鼠自墙隙中出，或戏或斗，不可胜计，习见之，而不以为怪也。一日，有大猫由屋簷下，伺而捕其巨者，相持许久，鼠力屈而毙，自此猫利其有获而日至焉，乃积旬而鼠无一出者，后竟寂然。噫！猫性虽灵，其奈鼠之黠何。然余在署三年，衣物从未被啮，鼠或知豢养之恩，不敢毁伤，且人无机械，物亦安之尔（汉按：有此一惩，积害以除，不可谓非猫之功也。但不知鼠耗寂然之后，其日给官粮可以免否？谚云：籴谷供老鼠买静求安，是亦时世之一变，可叹也夫）。
　　
　　镇平黄仲方文学（瑨元）云：呼喌喌，则鸡来，见《说文》；呼嚧嚧，则狗来，见《演繁露》，此声气应求也。猫则呼苗苗即来，作汁汁亦来。白珽湛渊静语，所谓唇音汁汁，可以致猫，声类鼠也，此乃物类相感也，说见瞿灏《通俗编》。
　　
　　仲方又云：俗称猫为虎舅，教虎百为，惟不教之上树，此见《陆剑南诗集》自注，梁绍壬《秋雨盫随笔》引之，不载出处，盖未之考耳。汉按秋雨盫此节已採入兹篇，今家仲方为指明出处，以见此等俗语其来已久，益信而有征也。
　　
　　仲方又云：《游览志余》载杭俗言人举止仓惶为"鼠张猫势"，以鼠见猫即窜逸，猫势于是益张耳，此语可对"狐假虎威"。
　　
　　胡笛湾，字平叔（秉钧），博学而工韵语，有猫诗云："名本从苗得，功推用世深。疑狐休相貌，防鼠恤儒心。昼静埋头睡，宵寒拥鼻吟。验时睛一线，中有定盘针。"又"蜡典崇官礼，程材隘相经。皮毛慿斑杂，眼界总晶荧。忌刻原根性，纯阴此化形。莫徒欺鼠辈，相食等羶腥。"皆名隽可喜，次篇语含讥贬，岂有激而云然耶？平叔，山阴人，以知鹾需次粤之潮州（汉记）。
　　
　　詠物诗贵有寓意，否则亦须韵致。陶文伯（炳文）猫诗云："为护山房几架书，殷勤花下饲貍奴。春深看取寻阴地，欲写消寒八九图。天生风采虎纹斑，洞里丹曹炼九还。莫讶不随鸡犬去，要留仙骨住人间。闾阖鼠耗渐消亡，运用灵威妙有方。锻狱终归无济处，当年应已笑张汤。"意新语刺，韵致自佳。乃弟洁甫（士廉）亦有一绝云："春风一轴牡丹图，谁把精神绘雪姑。为问穴中诸鼠辈，年来曾已化鴽无。"蕴藉风流，一结犹有意味（汉记）。
　　
　　猫，一捕鼠小兽，何书之开载治疗甚多？但猫善搜穴捕鼠，故凡属鼠类，有在幽僻鬼怪之处，而药所难入者，无不藉此为主治（黄宫绣《本草求真》）。
　　
　　张璐谓猫性禀阴贼，机窃地支，故其日夜视精明，而随时收放，善跳跃而嗜腥生（同上）（汉按：机窃地支四字不可解，恐系讹误，求无善本质正，姑录以俟考）。
　　
　　寅木猫良鼠耗无，原注：如初爻临寅木，吉神主其家，有好猫能捕鼠（卜筮正宗新增家宅篇）（汉按：一说虎与猫俱属寅肖，据此，似可凭信）。
　　
　　相传人家生子，初落地开声时，有猫喊其侧，主其子灵警非凡；仅只有猫在侧而不喊，主其子貌陋却有威。按灵警之说尚近理，貌陋之义殊所未解（戚鹤泉进士《回头想》续篇）（汉按：朱联芝《詠丑子诗》云：相逢常欲叨憎厌，莫是初生误肖猫。瓯人生子，常有"小勿象猫，大勿象狗"之谚，盖猫小多丑，狗大多劣故尔，其《回头想》所引，或本此欤）。
　　
　　家猫失养，则成野猫，野猫不死，久而能成精怪（先大父醵庵公述）。
　　
　　丁雨生云：惠潮道署多野猫，夜深辄出，双目有光熠熠，望之如萤火，盖系失主之猫吸月饮露，久渐成精，故上下墙屋，矫捷如飞。夏月海鸥来时，能上树捕食，园中所蓄孔雀曾被啮毙，自此野猫辄不复来。或谓孔雀血最毒，猫殆饮此，或致戕生。噫！择肥而噬，竟以自毙，愚哉！
　　
　　鄞县周缓斋（厚躬）云：猫能拜月成妖，故俗云猫喜月。但鄞人养猫，一见拜月即杀之，恐其成妖魔人。其魔人无殊狐精，盖雄者能化男，雌者能化女。
　　
