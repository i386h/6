<!-- { "loadSidebar": true } -->
　　北人谓猫过扬子江金山，则不捕鼠。厭者，剪纸猫投水中，则不忌（酉阳杂俎）（汉按：《渊鉴类涵》云，昔韩克赞尝于汝宁带回一猫，过江果不捕鼠）。
　　
　　丰顺丁雨生茂才（日昌）云：物各有所喜，如诗传马喜风、犬喜雪、豕喜雨，而猫独喜月，故月夜常登屋背，盖与狐狸同性也。
　　
　　猫喜与蛇戏，或谓此水火相因之意。以猫属阴火，而螣蛇水畜而火属也（王朝清《雨窗杂录》）（汉按：猫并喜自戏其尾，故北人有猫儿戏尾巴之谚）。
　　
　　山阴张冶园（绮）曰：猫与蛇斗，俗称龙虎斗。尝见猫蛇斗于屋背，蛇败，穿瓦罅下遁，适屋下人遇之，以锄挥为两段，上段飞去，已而结成翻唇肉疤，大如碟。一日，断蛇者昼卧于床，蛇穿其帐顶，欲下啮之，因肉疤格拦，猫适见之，登床猛喊，其人惊醒见蛇，惧而避之，幸未遭噬。人谓蛇知报冤，猫知卫主。
　　
　　猫解媚人，故好之者多，猫故狐类也（彭左海《燃青阁小简》）（汉按：越俗谓猫为妓女所变，故善媚，其说未免附会）。
　　
　　鼠啮猫，占主臣害君（管窥辑要）（汉按：唐宏道初，梁州仓有大鼠，长二尺余，为猫所捕得，鼠反啮之，见《五行志》。考《开元占经》京房曰：众鼠逐貍，兹为有伤，臣代其王，忠为乱，天辟亡。又曰：臣弑其君，大臣亡。又曰：鼠无故逐貍狗，是谓反常，臣杀其君）。
　　
　　凡梦虎斑猫，为阳袭阴之象，入室者吉，自内外窜不祥。去而复来者，得人心（梦林元解）。
　　
　　凡梦狮猫，为丰亨久安之象，主门下人有勇而好义者，或果得佳猫以应（同上）。
　　
　　凡梦猫鼠同眠，下必有犯上者，若当此时生小猫，则为劣物（同上）。
　　
　　凡梦群猫相斗，主暮夜有戎之兆，于己无患。若梦家猫被他家猫咬伤，下人有灾（同上）。
　　
　　凡梦猫捕鼠，主得财，须防子媳灾，姓褚者最忌，主有事南蛮不返之兆（同上）。
　　
　　凡梦猫吞蝴蝶，恐有阴私鬼害正人（同上）。
　　
　　凡梦猫吞活鱼，主成家立业，手下得人。若至山东，更主获利（同上）。
　　
　　汉按：《梦林元解》一书，为葛稚川原本，邵康节续辑，至明陈士元增补成书至数十卷之多。刻于明季，而国朝《四库全书》未曾收入。起自周官宗夫长柳，引经证史，触类旁通，幺解灵警，发人深省，洵有裨于世教书也。汉得此书，每以占梦，悉有应验。
　　
　　俗传猫为虎舅，言虎事事肖猫（梁绍壬《秋雨笔记》）（汉按：虎凡肖猫，独耳小颈粗不同。然宋何尊师尝谓猫似虎，独耳大眼黄不同。世俗又称猫为虎师（相传笑话，谓虎羡猫灵捷，愿师事之，未几，件件肖焉，而独不能上树，与夫转颈视物，虎乃以是咎猫，猫曰："尔工噬同类，我能无畏？留斯二者，正为自全地耳！若尽以传尔，他日岂能免于尔口哉）。
　　
　　猫肉治蛊毒，涎治瘰疠，胎治反胃。又牙同人牙、猪犬牙、虾研，蜜水服，治豆疮倒魇（本草纲目）（汉按《本草》：猫肉不佳，不入食品，故用之者稀。或谓猫肉食之发癎，缩膀胱，妇人窒经，小儿摆痘。又闻小儿常食鼠肉，可以稀痘，则猫肉败痘可知。《本草》又云：正月勿食猫肉，能伤人，此与礼内则食貍去正脊，为不利人，其义相合，益见食猫肉之有损也）。
　　
　　黄香铁侍诏云：余乡人多喜食猫肉，谓可疗治痔疾。
　　
　　陶文伯云：猫肉食者甚少，惟铁匠喜食之，以其性寒，可泄积热。
　　
　　张暄亭参军（德和）云：罗定州人皆喜食猫肉，与嘉应州人皆喜食犬肉同，岂其别有滋味耶！
　　
　　黑猫头骨烧灰，治心下鼈瘕及痰喘、走马牙疳（寿域方）。
　　
　　黑猫头骨灰，治对口毒疮（便民疗方）。
　　
　　妖魅猫鬼为祟，病人不肯言，以鹿角屑捣末，水服方寸匕，即言实也（本草纲目）。
　　
　　《华陀治尸注》有猫骨散，又猫肝治疟，及劳瘵杀虫（同上）。
　　
　　人病歌哭不自由，腊月死猫头烧灰，水服自愈（十金方）。
　　
　　人被鼠咬伤，猫毛烧存性，入麝香少许，香油调敷（景岳全书）（汉按：此方赵氏系用猫头骨煅灰。又云：猫毛烧灰膏和，治鬼舐头疮）。
　　
　　蜒蚰入耳，猫尿滴治之，以姜蒜擦猫牙臭，则尿自出。又猫屎治蝎螫。又和桃仁，治小儿疟疾（本草纲目）。
　　
　　猫照镜，慧者能认形发声，劣猫则否（丁兰石尺牍）。
　　
　　久晴，猫忽非时饮水，主天将雨（甑谚）。
　　
　　猫能饮酒，故李纯甫有《猫饮酒诗》（古今诗话）（汉按：猫饮酒，余尝试之，果尔，但不可骤饮以杯，须蘸抹其嘴，猫舔有滋味，则不惊逸，然十余巡后，辄觉醺醺如也。今之猫，又能食烟。陈寅东巡尹曰：有张小涓者，为浙中县尉，寓温州，有猫数头，惯登烟榻，小涓常含烟喷之，猫皆能以鼻迎（口畜），久之，形状如醉，每见开灯辄来，敛具则去，于是人皆谓张小涓猫亦有烟癖，闻者莫不粲然，则猫于烟酒乃有兼嗜焉，亦可笑也。
　　
　　马鞭坚韧，以击猫，则随手折裂（范蜀公记事）。
　　
　　猫死，不埋于土，悬于树上（埤雅）。
　　
　　猫死，瘗于园，可以引竹（李元《蠕范》）。
　　
　　独孤陀外祖母高氏，事猫鬼，以子日之夜祭之，子鼠也。猫鬼每杀人取财物，潜归祀者家，鬼将降，其人则面正青，若被牵拽然。陀后败，免死（北史）。
　　
　　隋大业之际，猫鬼事起，家养老猫，为厭魅，颇有神灵，递相诬告，郡邑被诛者数千余家，蜀王秀皆坐之（朝野佥载）。
　　
　　燕真人丹成，鸡犬俱昇，独猫不去，人尝见之。就洞呼仙哥，则闻有应者（山川记异）。
　　
　　嘉兴蒋稻香先生（田）有黄蜡石，酷肖猫形，家香铁侍诏题之为洞仙哥，洵属雅切。
　　
　　司徒马燧家猫生子，同日，其一母死，有二子，其一母走而若救，为衔置其棲，并乳之（韩昌黎猫相乳说）。
　　
　　左军使严遵美，闽宦中仁人也。尝一日发狂，手舞足蹈，旁有一猫一犬，猫忽谓犬曰："军容改常矣，癫发也。"犬曰："莫管他。"俄而舞定，自惊自笑，且异猫犬之言。遇昭宗播迁，乃求致仕（北梦琐言）。
　　
　　蜀王嬖臣唐道袭家所畜猫，会大雨戏檐下，稍稍而长，俄而前足及檐，忽雷电大至，化为龙而去（稽神录）。
　　
　　成自虚，雪夜于东阳驿寺，遇苗介立，吟诗曰："为慙食肉主恩深，日晏蟠蜿卧锦衾。且学智人知黑白，那将好爵动吾心。"次日视之，乃一大驳猫也（渊鉴类涵）（汉按：唐进士王洙《东阳夜怪录》云：彭城秀才成自虚，字致本，元和九年十一月九日到渭阳县，是夜风雪，投宿僧寺，与僧及数人因雪谈诗。病僧智高，为病橐驼也，前河阴转运巡官左骁卫胄曹长，名庐倚马者，为驴也。又有敬去文者，为狗也；有名锐金姓奚者，为鸡也。有桃林客，轻车将军朱中正者，为牛也；胃藏瓠，即刺猬也。又议苗介立云：蠢兹为人，甚有爪距，颇闻洁廉，善主仓库，惟其蜡姑之丑，难以掩于物论。苗介立曰：予閸伯比之胄下，得姓于楚，自皇茹分族，则祀典配享，著于礼经者也）。
　　
　　苏子由曾试黄白之法，既举火，见一大猫，据炉而溺，叱之不见，丹终不成（说铃）（汉按：许遨有幻术，为人烧丹，每至四十九日将成，必有犬逐猫，触其炉破，见宋张君房《乘异记》。余谓两丹之坏，各有所由，惟同出于猫，亦异矣）。
　　
　　杭州城东真如寺，弘治间，有僧曰景福，畜一猫，日久驯熟，每出诵经，则以锁匙付之于猫。回时，击门呼其猫，猫辄含匙出洞，若他人击门无声，或声非其僧，猫终不应之，此亦足异也（七修类稿）。
　　
　　金华猫畜之三年后，每于中宵，蹲踞屋上，伸口对月，吸其精华，久而成怪，每出魅人，逢妇则变美男，逢男则变美女。每至人家，先溺于水中，人饮之，则莫见其形。凡遇怪来宿夜，以青衣覆被上，迟明视之，若有毛，则潜约猎徒，牵数犬至家捕猫，炙其肉以食病者，自愈。若男病而获雄，女病而获雌，则不治矣。府库张广文有女，年十八，为怪所侵，发尽落，后捕雄猫治之，疾始疗（坚瓠集）。
　　
　　靖江张氏泥沟中，时有黑气如蛇上冲，天地晦冥，有绿眼人乘黑淫其婢，因广访符术道士治之，不验。乃走求张天师，旋见黑云四起，道士喜曰："此妖已为雷诛矣！"张归家视之，屋角震死一猫，大如驴（子不语）。
　　
　　郭太安人家畜一猫，甚灵，婢尾必挞之，猫畏婢殆甚。一日有馈梨，属婢收藏，既而数之，少六枚，主人疑婢偷食，鞭笞之。俄从灶下灰仓中觅得，各有猫爪痕，知为猫所偷，报婢之怨。婢忿欲置猫死地，郭太安人曰："猫既晓报怨，自有灵异，苟置之死，冤必增剧，恐复为祟。"婢乃恍然，自是輙不再挞猫，而猫亦不复畏婢矣（阅微草堂笔记）。
　　
　　某公子为笔帖式，爱猫，常畜十余只。一日，夫人呼婢不应，忽窗外有代唤者，声甚异，公子出视，寂无人，惟一貍奴踞窗上回视公子，有笑容。骇告众人同视，戏问适间唤人者其汝耶？猫曰然。众乃大哗，以为不祥，谋弃之（夜谭随录）。
　　
　　永野亭黄门言一亲戚家，猫忽有作人言者，大骇，缚而挞之，求其故，猫曰：无有不能言者，但犯忌，故不敢尔，若牝猫，则未有能言者。因再缚牡猫挞之，果亦作人言求免，其家始信而纵之（同上）。
　　
　　护军参军舒某，善讴歌。一日，户外忽有赓歌，清妙合拍，潜出窥伺，则猫也。舒惊呼其友同观，并投以石，其猫一跃而逝（同上）。
　　
　　汉按：猫作人言，初见于严遵美一节，笔帖式猫代为唤人，无甚不祥。若永黄门所述，牡猫皆能言，牝猫则否，此则为异耳。然不当言者而为吉，则其被挞被弃也，亦宜，此与《太平广记》所载猫言"莫如此，莫如此"，大抵皆寓言耳。至于猫学讴歌，则不啻虱知读赋，诚为别开生面。
　　
　　蒋稻香（田）云：阳春县修衙署，刚筑墙，一日，其匠未饭，有猫来窃食其饭并羹，匠人愤极，旋捉得此猫，活筑墙腹以死。工竣后，衙内人皆不安，下人小口率多病亡。因就巫家占之，云此猫鬼为祟，在某方墙内。于是拆墙，果得死猫，遵用巫者言，奠以香锭，远葬荒野，自是一署泰然，此道光十六年事，余在幕亲见之。
　　
