<!-- { "loadSidebar": true } -->
　　《北梦琐言》：左军容使严遵美，一日发狂，手足舞蹈，旁有一猫一犬，猫忽谓犬曰：“军容改常矣，癫发也。”犬曰：“莫管他。”俄而舞定，自异猫犬之言。遇昭宗播迁，乃求致仕，竟免于难。（陶宗仪曰：今人谓易其所守为改常，盖本于此。） 
　　
　　《续墨客挥犀》：鄱阳龚纪，应进士举，其家众妖竞作，召女巫使治之。有一猫正卧炉侧，家人指谓巫曰：“吾家百物皆为异，不为异者，独此猫耳。”于是，猫亦人立，拱手而言曰：“不敢。”巫大骇，驰去。数日，捷音至，知妖异未必尽为祸也。②
　　【化】
　　《稽神录》：王建称，尊于蜀其嬖臣唐道袭为枢密使，夏日在家，会大雨，其所畜猫戏水于檐下，稍稍而长，俄而前足及檐，忽雷电大至，化为龙而去。
　　【鬼】
　　《隋书•外戚传》：独孤陀性好左道，其外祖母高氏先事猫鬼，转入陀家。会献皇后及杨素妻郑氏俱有疾，召医者视之，皆曰：“此猫鬼疾也。”上以陀后之异母弟，陀妻杨素之异母妹，由是意陀所为，令推案之。陀婢徐阿尼言，事猫鬼，每以子日夜祀之。子者，鼠也。其猫鬼每杀人，所死家财物潜移于畜猫鬼家。陀尝从家中素酒，其妻曰：“无钱可酤。”因谓阿尼曰：“可令猫鬼向越公家，使我足钱。”阿尼便咒之。居数日，猫鬼向素家。后上初从并州还，陀于园中谓阿尼曰：“可令猫鬼向皇后所，使多赐吾物。”阿尼复咒之，遂入宫中。杨远遣阿尼呼猫鬼，阿尼于是夜中置香粥一盆，以匙扣而呼之曰：“猫女可来，无住宫中。”久之，阿尼面色黄青，若被牵曳者，云猫鬼已至。上赐陀夫妻死。
　　
　　《金谷园记》：隋文帝开皇十八年五月，禁畜猫鬼、蛊毒、厭昧、野道者。
　　
　　《朝野佥载》：隋大业之季，猫鬼事起，家养老猫，为厭魅，颇有神灵。递相诬告，郡邑被诛者，数千余家。②
　　
　　《唐律疏义》：畜猫鬼者，流三千里。
　　
　　《邵真人青囊杂纂》：猫鬼、老狸，野物之精变为鬼蜮，依附于人，人畜之，以毒害人，其病，心腹刺痛，食人肺腑，吐血而死。
　　
　　《古今录验方》：妖魅猫鬼病，人不肯言鬼，以鹿角屑捣末，水服，即言实也。（《保生余录》同。）
　　
　　《千金方》：猫鬼野道，用相思子、蓖麻子、巴豆各一枚，朱砂末蜡各四铢，合捣×服之，即以灰围患人面前，着火中沸，即书一十字于火上，其猫鬼者死也。
　　
　　《外台秘要》：猫鬼、野道，歌哭不自由，五月五日自死赤蛇，烧灰，井华水服。
　　【魈】
　　《夷坚志》：临安周五之女，美姿容，忽若有所迷，昼眠则终日不寤，夜则达旦忘寝，每到晚，必洗妆再饰，更衣一新，中夜昵昵如与人语。父母以为忧，有羽三者，问其故，周具告之。羽曰：“此猫魈也。”运法剑斩其首，女豁然醒，魈遂绝。
　　
　　【精】
　　《洁古珍珠囊》：用蚕豆四十九粒，阴阳水浸端午时，咒之，埋室西北地下，令猫踞其上，七日化为猫精。
　　
　　《夷坚志》：顾端仁秀才，未娶妻。一日，恍惚间见一少女，颜貌光丽，从外入，径造其前。秀才以堕溺色爱，殆如痴人，而女子每夕必至。其父疑惧，率之投黄法师，黄曰：“此必猫精也，当为诛绝。”书三符，授之。其夕，女不至。经数月，复来，咄曰：“汝太无情，使黄法师害我，今三符皆在我手矣。”秀才迷，疾而殂。
　　
　　【怪】
　　《说听》：金华猫，畜之三年后，每于中宵，蹲踞屋上，伸口对月，吸其精华，久而成怪，逢妇则变美男，逢男则变美女。凡遇怪者，日久成疾，夜以青衣覆被上，迟明视之，若有毛，必潜约猎徒，牵数犬，至家捕猫，剥皮炙肉食，疾者方愈。若男病而获雄，女病而获雌，则不治矣。府庠张广文有女，年十八，殊色也，为怪所侵，发尽落，后捕得雄猫，始瘳。
　　
　　《子不语》：靖江张氏婢美，有绿眼人戏之，每交合，其阴如刺，痛不可忍。张疑为猫怪，广求符术，不能制，既而雷震死一猫，大如驴。②
　　【仙】
　　《山川记异》：河南永宁天坛山中岩，有仙猫洞，世传燕真人丹成，鸡犬俱升仙，独猫不去，人尝见之，就洞呼仙哥，则闻有应者。（亦见《图书编》。又：元好问《仙猫洞诗》自注：是日，儿子叔仪呼猫，闻有应者。） 
　　卷五
　　
　　【种类】
　　《玉屑》：中国无猫，种出于西方天竺国，不受中国之气。释氏因鼠咬坏佛经，故畜之。唐三藏往西方取经带归，养之，乃遗种也。
　　
　　《剑南诗稿》：海州猫，为天下第一。
　　
　　《华彝考》：朱彰为陕西庄浪驿丞，西番使臣入贡一猫，道经于驿彰馆，之使驿，问猫何异而上贡。使臣云：“欲知其异，今夕请试之，即可见矣。”其猫盛罩猫于铁笼，明日有数十鼠伏笼外，尽死。使臣云：“此猫所在，虽数里外，鼠皆来伏死。”盖猫之王也。（亦见《续巳编》）②
　　
　　《酉阳杂俎》：楚州射阳猫，有褐花色者；灵武猫，有青骢色者。
　　
　　《夷坚志》：临安小巷民孙三者，一夫一妇，每旦携热肉出售，常戒其妻曰：“照管猫儿，都城并无此种，莫要教外闻见。若放出，必被人偷去，切须挂念。”日日申言不已，邻里未尝相往还，旦数闻其语，或云：“想只是虎斑，旧时罕有，如今亦不足贵。”一日，忽拽索出，到门，妻急抱回，见者皆骇。猫乾红深色，尾足毛须尽然，无不叹羡。孙三归，痛箠其妻，已而浸浸达于内侍之耳，即遣人以直评买。孙拒之曰：“我爱此猫如性命，异能割舍？”内侍求之甚力，竟以钱三百千取之。内侍得猫，不胜喜，欲调驯然安贴，乃以进入。已而色泽渐淡，才及半月，全成白猫。走访孙氏，既徙居矣。盖用染马缨绋之法，积日为伪。前之告戒、箠怒，悉奸计也。
　　
　　《日知录》：山东、河北人谓牝猫为“女猫”。《隋书•外戚传》：猫女可来，无住宫中。”是隋时已有此语。
　　
　　《江南野史》：曹翰使江南，韩熙载使官妓徐翠筠为民间妆饰，红丝标杖，引弄花猫，以诱之。
　　
　　《一统志》：暹罗产狮猫。
　　
　　《事物绀珠》：狮猫，身大长毛、蓬尾。（吴之振有《咏狮子猫》诗。）
　　
　　《咸淳临安志》：都人畜猫，长毛白色者，名狮猫。盖不捕之猫，徒以观美，特见贵爱。
　　
　　《老学庵笔记》：秦会之孙女封崇国夫人者，谓之童夫人，盖小名也。方六七岁，爱一狮猫，忽亡之，立限令临安府访求。及期，猫不获，府为捕系邻居民家，且欲劾兵官。兵官惶恐，步行求猫，凡狮猫悉捕致，而皆非也。乃赂入宅老卒，询其状，图百本于茶肆张之。府尹因嬖人祈恳，乃已。（《西湖志余》曰：府尹曹泳，因嬖人以金猫贿恳，乃已。）
　　
　　《物理小识》：狮子猫，炙猪肝与食，令猫×润。
　　
　　《尔雅注》：蒙颂，即蒙贵，状如蜼而小，紫黑色，可畜，健捕鼠，胜于猫，九真、日南皆出之。（通雅：蒙贵，或作蒙贲。） 
　　
　　《天香楼偶得》：蒙贵非猫也，今人称猫曰蒙贵，误。
　　
　　《广志》：蒙[犭贵]有白有黑，有紫色，高足结尾，喜食鸡。
　　
　　《海语》：蒙贵一作[犭贵]，俱状酷类猫而大，诸国皆产，惟暹罗者良，舶估挟至广州，当猫见而避之，豪家每千金易一云。
　　
　　《台海采风录》：海鼠大如豕，重百斤，目正赤，然犹畏猫，或畜之别囿，遇[犭蒙][犭贵]，啮其目死焉。
　　
　　《诗》：有猫有虎。注：猫，虦猫也，传猫似虎，浅毛者也。
　　
　　《尔雅》：虎窃毛，谓之虦猫。注：窃，浅也。
　　
　　《事物绀珠》：野猫，亦入人家，但难驯，其毛可作笔。
　　
　　《夷坚志》：临江军治内，野猫两目如丹，出则以前足抱头而睢盱人立，凡见之者，必有灾咎。
　　
　　《食物本草》：野猫，肉味甘平，无毒。
　　
　　《千金方》：野猫肉，补中益气，去游风。
　　
　　《名医别录》：野猫肉，治诸疰。
　　
　　《太平御览》：野猫肉，治鬼毒，皮中如针刺。（孟×曰：治鬼疟。）
　　
　　《外台秘要》：野猫肉，作羹臛，治痔及鼠瘘。
　　
　　《儒门事亲》：正月勿食野猫肉，能伤神。
　　
　　《本草衍义》：野猫阴茎，治妇人月水不通，男子阴【疒颓】。
　　
　　《本草蒙筌》：野猫，骨在头者，尤良。（张杲曰：华佗有狸骨散，用其头。）
　　
　　《证类本草》：野猫骨，能镇心安神。
　　
　　《本草衍义补遗》：野猫骨，杀虫治疳瘰疬。
　　
　　《外台秘史》：野猫骨，炙研为丸服，治痔及瘘甚效。
　　
　　《日华诸家本草》：野猫膏，治鼷鼠咬人成疮。
　　
　　《洁古珍珠囊》：野猫肝，治鬼疟。（《卫生宝鉴》同。）
　　
　　《雷公炮炙论》：野猫屎，五月收干者可用。
　　
　　《千金食治》：野猫屎，烧灰，傅小儿，鬼舐头疮。
　　
　　《正字通》：狸，野猫也，有数种。大小如狐，毛杂黄黑，有斑如猫，而圆头大尾者，为猫狸，善窃鸡鸭，其气臭，肉不可食。有斑如【豸区】虎，而尖头方口者，为虎狸，善食虫鼠果实，其肉不臭，可食。似虎狸而尾有黑白钱文相间者，为九节狸，皮可供裘领。《宋史》：安陆州贡野猫花猫，即此二种也。一种似猫狸，而绝小，黄斑色，居泽中，食虫鼠及草根者，名【犭卂】（音迅。）
　　
　　《一统志》：安陆产野猫花猫，其皮皆岁输贡。
　　
　　《字林》：狸，伏兽，似【豸区】。
　　
　　《埤雅》：兽之在里者，故从里，穴居，【艹狸】伏之兽也。
　　
　　《本草衍义》：狸，形类猫，其文有二：一如连钱，一如虎文，皆可入药，肉味与狐不相远。
　　
　　《图经本草》：狸，类甚多，虎狸堪用，猫狸不佳。（陶弘景曰：猫狸亦好。）
　　
　　《识小编》：蜃炭攻狸。
　　
　　《癸辛杂识》：捕狸之法，必用烟薰其穴，却于别处开穴，张罥捕，如拾芥。
　　
　　《礼记》：内则狸，去正脊。注：为食之不利人也。
　　
　　《淮南子》：狸头愈鼠。高诱云：鼠啮人，创狸愈之。
　　
　　《急效方》：瘰疬已溃，狸头烧灰，傅之。
　　
　　《太平圣惠方》：狸头蹄骨，治瘰疬肿痛。
　　
　　《卫生宝鉴》：神应丹，用狸全身烧过入药。
　　
　　《花木鸟兽集类》：斗鸡，以狸膏涂头，则胜，鸡畏狸故也。
　　
