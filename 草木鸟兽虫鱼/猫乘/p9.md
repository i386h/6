<!-- { "loadSidebar": true } -->
　　王世贞《戏为狮猫弹事》：御史府臣言，某月某日，据仓部校尉申称，部界中有剽寇鼢氏鼩氏，大小数十百辈，乘夜缘劫仓粮一千五百五十六合有奇，见捕未获，遂据左右厢游徼申称，少府衣帛，夜不知何人盗去一百余事，践啮损二百余事。右前件地方，俱系刺奸大将军执金吾苗狻猊所领，某月某日，复据故，纳言以白衣领职鹦鹉息男吉了，诣台诉列，称故父鹦鹉，蒙天子异恩，待诏公车，日承顾盼，偶以忤旨，浮絷门下省。某日夜分，刺奸苗狻猊来，诡称有诏，诘问未毕，輙将父衣裾挦扯，拔发摘捶，血肉狼藉致死，身尸移置别居，脔食至尽，惟余破衣裾见存。盖缘父鹦鹉存日，曽为天子言苗狻猊过恶，致乘间修郄横陷非命，当日复据江北新向化人玄鸟诉，列鸟自离弃北地，投诚王化，荷主上怜念，勑将作大匠，为置营居第一所，大司农给廪食，感激上恩，衔结思报，不意何者为，刺奸苗狻猊帅领牙从，将鸟妻及二子，輙便扑杀，赀产荡尽，栖托无所。臣欲行，推对缘系大臣，未敢擅便勾摄，谨按刺奸大将军执金吾苗狻猊，拥尰贱材，支离小器，谬以形似，获忝非常，既列牙爪之官，复寄于掫之任，谓宜夙夜在公谯，何奸窃蠲省，嗜好煎涤旧痾，而乃大肆豺虎之威，自如犬羊之性，齮龁命吏，害及衣冠，左右盗臣，祸深城社。昔梁冀带剑入省尚书，尚能叱夺礼齿，路马有诛。而狻猊敢于禁地挟雠，矫僇言路之臣。白起挟诈，爰孽杜邮之诛；李广杀降，终来失道之刎。而狻猊贪嗜货财，甘同盗贼，上乖天子好生之德，下闭远人慕化之路。至于仲尼不欲之对臧孙诘盗之辞，上行下效，载有明征，鳏职旷官，此其小者，臣又闻之先民有言，见无礼于君者，诛之若鹰鹯之逐鸟雀也。臣居闲，见狻猊出入掖廷，游戏自若，或小遗殿上，或卧吐车茵，喜则揺尾，怒则张牙，恶不可极，渐不可长。臣谨以劾，请以见事免狻猊所居，官收付廷尉法狱治，事见阙仍下三公尚书仆射，以×日博选贲皇之裔，亷谨勤干者，充之其为××，貌者置勿用，一面督捕鼢鼩诸党，及根究两厢失事，状以闻。（汪廉《鼠弹猫文》不录。）
　　　　
　　
　　胡侍《骂猫文》：家有白雄鸡，畜之久矣，乃者栖于树颠，而横遭猫啮。乃呼猫俾前，而骂之曰：‘咄，汝猫！汝无他职，职在捕鼠。以兹大蜡，古也迎汝。不鼠之捕，曰职不举，而又司晨之禽，焉是食？计汝之罪，匪直不职而已也！咄，汝猫！相鼠有类，实繁厥徒；或登承尘，或撼户枢；或缘塌荡几，或噏罇舐盂；或覆奁孔椟，或齰图褫书。汝于是时，傥伺须臾，即不踰房闼，而汝之腹以饫，人之害以除矣。其或不然，则但据地长号，咆哮噫呜，虽不鼠辈之克殄，而声之所慴，鲜不缩且逋矣。而寂不汝闻，而宵焉其徂，吾不意窥高乘虚，越垣历厨缘干超枝；攀柯摧×，而劳苦于一鸡之图。鼠为人害，汝则保之；鸡具五德，汝则屠之；鼠也奚幸，鸡也奚辜！虽则，汝有不若汝无；无汝，则鼠之害不益于今，而鸡之祸吾知免夫。
　　魏禧《画猫记》：壬子六月，宿与日并直危，俗传二危合画猫，鼠辄辟去。吴中王忘庵故工，是宗人石园自昆山买舟来乞画，画成，予适至属记之。竖尾侧首，耸身左顾而攫，两目光横【禾黄】射人。猫类虎，礼迎猫，除田鼠，并虎祀。近世猫失其职，与鼠朋为奸，食主人之食，不除其害，又益害焉。不虎而猫矣，郅都寓像边，人不敢与。是日也，予亦索忘庵画石园记之。
　　沈起凤《讨猫檄》：门人黄之骏，豢一猫，斑斓如虎，群以为俊物。置诸书架旁，终日酣卧，喃喃呐呐，若宣佛号。或曰：此念佛猫也，名曰佛奴。鼠耗于室，见佛奴，始犹稍稍敛迹，继跳梁失足，四体堕地。佛奴抚摩再四，导之去。嗣后，众鼠俱无畏意，成群结队，环绕于侧。一日，踏肩登背，竟啮其鼻，血涔涔不至，黄生将乞刀圭以治，予适过之，叱曰：畜猫，本以捕鼠；乃不能剪除，是溺职也；反为所噬，是失体也；正宜执鞭垂而问之，何以药为？因作檄文讨之曰：捕鼠将佛奴者，性成【忄巽】懦，貌托仁慈，学雪衣娘之诵经，冒尾君子之守矩。花阴昼懒，不管翻盆；竹簟宵慵，由他凿壁。甚至呼朋引类，九子环魔母之宫，叠辈登高，肩六贼戏弥陀之座，而犹似老僧入定，不见不闻；傀儡登场，无声无臭；优柔寡断，姑息养奸。遂占灭鼻之凶，反中磨牙之毒。阎罗怕鬼，扫尽威风；大将怯兵，丧其纪律。自甘唾面，实为纵恶之尤；谁生厉阶，尽出沽名之辈。是用排楚人犬牙之阵，整蔡州骡子之军。佐以牛箠，加之马索，轻则同于执豕，重则等于鞭羊。悬诸狐首竿头，留作前车之鉴；缚向麒麟楦上，且观后效之。图其奋虎威，勿教兔脱。  
　　卷八
　　
　　【诗】
　　黄庭坚《乞猫诗》：秋来鼠辈欺猫死，窥瓮翻盘搅夜眠。闻道狸奴将数子，买鱼穿柳聘衔蝉。（《后山诗话》：黄鲁直《乞猫诗》，虽滑稽而可喜，千载而下，读者如新。《老学庵笔记》：先君读山谷乞猫诗，叹其妙。）又《谢周元之送猫诗》：养得猫奴立战功，将军细柳有家风。一箪未厌鱼餐薄，四壁常令鼠穴空。
　　
　　罗大经《猫诗》：“陋室偏遭黠鼠欺，狸奴虽小策勋奇。扼喉莫谓无遗力，应记当年骨醉时。”②
　　
　　张天觉《猫诗》：“白玉狻猊籍锦茵，写经湖上净名轩。吾方大谬求前定，尔亦何知不少喧。出没任从仓内鼠，钻窥宁似槛中猿。高眠永日长相对，更约冬裘共足温。”
　　
　　曾几《乞猫诗二首》：春来鼠坏有余蔬，乞得猫奴亦已无。青蒻裹盐仍裹茗，烦君为致小於菟。江茗吴盐雪不如，更令玉女缀红×。（××字同。）小诗却欠涪翁句，为问衔蝉聘得无。
　　
　　李璜《以二猫送张子贤诗二首》：家生入雪白于霜，更有欹鞍似闹装。便请炉边叉手坐，从他鼠子自跳梁。
　　衔蝉毛色白胜酥，搦絮堆绵亦不如。老病毗邪须减口，从今休叹食无鱼。（见《墨庄漫录》。）
　　
　　叶绍翁《题猫图诗》：醉薄荷，扑蝉蛾。主人家，奈鼠何。（见《随隐漫录》。）
　　
　　陈以庄《咏猫诗》：弄花扑蝶悔当年，吃到残糜昧却鲜。不肯春风留业种，破毡寻梦佛灯前。（一作吴仲孚诗。）
　　
　　蔡天启《乞猫诗》：厨廪空虚鼠亦饥，终宵齩啮近秋闱。腐儒生计惟黄卷，乞取衔蝉与护持。”
　　
　　陆游《赠粉鼻诗》：连夕狸奴磔鼠频，怒髯噀血护残囷。问渠何似朱门李，日饱鱼飱睡锦茵。（自注：粉鼻，畜猫名也。）
　　又：得猫于近村，以雪儿名之，戏为此诗：似虎能缘木，如驹不伏辕。但知空鼠穴，无意为鱼飱。薄荷时时醉，氍毹夜夜温。前生旧童子，伴我老山村。
　　又：《赠猫诗》：裹盐迎得小狸奴，尽护山房万卷书。惭愧家贫策勋薄，寒无毡坐食无鱼。”
　　又：鼠屡败吾书，偶得狸奴，捕杀无虚日，群鼠几空，为赋此诗：服役无人自炷香，狸奴乃肯伴禅房。昼眠共藉床敷软，夜坐同闻漏鼓长。贾勇遂能空鼠穴，策勋何止履胡肠。鱼飱虽薄真无愧，不向花间捕蝶忙。
　　又：《赠猫诗》：执鼠无功元不劾，一箪鱼饭以时来。看君终日常安卧，何事纷纷去又回？
　　又：《嘲畜猫诗》：甚矣翻盆暴，嗟君睡得成！但思鱼餍足，不顾鼠纵横。欲骋衔蝉快，先怜上树轻。朐山在何许？此族最知名。 
　　
　　周紫芝次韵苏如圭《乞猫诗》：苏侯家四壁，每饭歌权舆。庾郎鲑菜盘，三韭罗春蔬。饥鼠窜旁舍，不复劳驱除。何为走老黥，贯鱼乞猫奴。颇知红锦囊，万卷家多书。我时着醉帽，过子城南居。手擎乌丝栏，棐几自卷舒。寒具久不设，虿尾亦足娱。犹恐遭唆啮，备豫须不虞。狸奴当努力，鼠辈勤诛锄。无为幸一饱，高卧依寒炉。
　　
　　楼鑰《戏赋赵南伸寄王朴画猫犬诗》：××两狻猊，胡为到户庭。细观画手妙，摹写真态度。意足谢繁华，不待丹青汗。乱扫腹背毛，头足巧分布，尨也如愁胡，眉攒眼光注。岂能足生×，垂耳纷败絮。掉尾固自若，狸奴为惊惧。侧耳实畏之，冲目犹敢怒。诚知取形似，不吠亦不哺。对之辄一笑，聊用慰沉痼。
　　
　　张良臣《祝猫诗》：江上孤篷雪压时，每怀寒夜暖相依。从今休惯穿篱落，取次怀春×不归。
　　又：《山房惠猫诗》：从来怜汝丈人乌，端正衔蝉雪不如。江海归来声绕膝，定知分诉食无鱼。
　　
　　林逋《咏猫诗》：纤钩时得小溪鱼，饱卧花阴兴有余。自是鼠嫌贫不到，莫惭尸素在吾庐。
　　
　　刘克庄《诘猫诗》：古人养客乏车鱼，今汝何功客不如。饭有溪鱼眠有毯，忍教鼠啮案头书。
　　
　　刘一止《从谢仲谦乞猫诗》：昔人蚁动疑×牛，我家奔鼠如马群。穿床撼席不得寐，啮噬编简连帨帉。主人瓶粟常挂壁，每饭不肉如广文。谁令作意肆奸孽，似怨釜×无余荤。君家得猫自拯溺，息育几岁忘其勤。（仲谦云：水中得弃猫，拯救久之，乃复活。）屋顶但恠鼠迹绝，不知下有飞将军。他时生囡愿聘取，青海龙种岂足云。归来堂上看俘【首或】，买鱼贯柳酬策勋。
　　
　　郑清之《香山猫食粥诗》：梵宫新遣两狸奴，晨粥饥餐食肉如。料是伊蒲三昧熟，不知绕膝诉无鱼。
　　
　　杨云翼《猫饮酒诗》：枯肠痛饮如犀首，奇骨当封似虎头。尝笑庙谋空食肉，何如天隐且糟邱。书生幸免翻盆恼，老婢仍无触鼎忧。只向北门长卧护，也应消得醉乡侯。（一作李纯甫诗。） 
　　
　　王良臣《狸奴画轴诗》：三生白老与乌圆，又现吴生小笔前。乞与黄家禳鼠祸，莫教虚费买鱼钱。
　　
　　元好问《题何尊师醉猫图诗》二首（注：宣和内府物也。）：窟边痴坐费工夫，倒辊横眠却自如。料得先师曾细看，牡丹花下日斜初。
　　饮罢鸡苏乐有余，花阴真是小华胥。但教杀鼠如邱了，四脚撩天一任渠。
　　
　　张权《次韵友人求狸奴诗》：裹盐觅得乌圆小，鼠穴俱空堵室安。闲藉花阴眠昼暖，时亲蒲坐伴更阑。多年不厌无鱼食，数子新×减鹤餐。分送故人应好取，慎防书架莫辞难。
　　又：《送狸奴无言师诗》：香积清斋禅老家，地无余鼠涴尘沙。狸奴不用惭尸素，清夜蒲团伴结伽。
　　
　　程钜夫《题武仲经知事狮猫画卷诗》：金丝色软坐常温，饱食深宫锦作墩。若使爰书无法吏，诗人应叹鼠翻盆。
　　
　　袁桷《题何尊师醉猫诗》：搅×翻盆势不禁，晚风辞醉首岑岑。醒来独立阑干畔，四壁无声蟋蟀吟。
　　又：《题王振鹏狸奴诗》：画堂绿幕镇犀悬，花影云阴得散眠。自是主家扃锁密，晚风绿木捕新蝉。
