<!-- { "loadSidebar": true } -->
　　《金坛县志》：邓某善饮啖，每一饭豚鹅鸡鸭数十觔。后食猫肉，即不能多食。讥者谓其腹有肉鼠，鼠见猫即死，故不能多食也。
　　
　　《月河所闻》：有胆弱人，宿严氏外楼，蒙被而卧，忽闻楼板上橐橐声，心慄焉，以为鬼来矣。俄而声渐绕榻，客大骇，跃起，持被扑鬼，而裸踞其上，达曙视之，则其家捕鼠狸也。
　　
　　《摩诃上观》：治时媚鬼者，须善识十二时，三十六时，兽如子，有三猫，鼠伏翼，丑有三牛×灶，知时唤名媚，即去也。
　　
　　《类证普济本事方》：有一贵人，病瘵，合神传膏将服，为猫覆器，不得食。
　　
　　《瓶花谱》：瓶花之忌有六，其一曰猫鼠伤残。
　　
　　《五灯会元》：祖印禅师上堂，才坐，忽有猫儿跳上身。师提起示众良久，抛下猫儿，便下座。
　　
　　《指月录》：牡丹花下睡猫儿。
　　
　　《辍耕录》：平江叶氏门首有一枯井，偶所畜猫堕入，适邻家浚井，遂与井夫钱一缗，俾其取猫。夫父子诺，相继入井，皆不出。盖久涸，结阴毒也。
　　
　　《柳南随笔》：苏州张氏，能聚群鼠，观者日至，辄投以钱，家贫，赖以稍裕。后有无赖汉怀一猫以往，群鼠应呼而出，掷猫，啖其一，余皆惊避，后竟不出。
　　
　　《坚瓠集》：张云养一猫，常带之同行。至一察院，夜有白衣人，向张求宿，被猫一口咬死。乃一大白鼠。（）
　　
　　《筠廊偶笔》：前朝大内猫犬，皆有官名食俸。中贵养者，常呼为猫老爷。（）
　　
　　《静志居诗话》：王【山斗】生，为如皋令，癖爱狸奴，见其面空扑蝶，俛仰可观，遂令百姓捉蝶，有罪者许蝶赎。
　　
　　《玉芝山房稿》附录：茅鹿门游学余姚，寓钱应坤家。钱有美婢，夜至书室呼猫，笑曰：“小猫不见，只见大猫。”牵茅衣戏之，茅正色叱去。
　　
　　《觚剩》：陇西刺史雅善弹琴，每于月亭松阁，兴至挥弦，其侍姬宋粟儿，辄携小狻猊以从。
　　
　　《见闻纪训》：有杨姓者，坐于门，见一妇人过，堕银簪于街石上。伺其去远，就视之，但见蚯蚓。俄一男子过其所，俯拾之，杨老曰：“此吾所堕簪也。”其人知其伪，径去，杨老随而牵其衣不释。其人乃取银二分，以一买鱼一尾，以一付之曰：“将此钱沽酒煮鱼，作一夜消可也，”杨老乃归，置鱼釜上，媳以杖扑猫，猫儿竟衔鱼去，因覆其酒面并盛鱼器碎焉。
　　
　　《委巷丛谈》：杭人于冬至后数九，以纪气候，有云：八九七十二，猫狗寻阴地。（亦见《吴下田家志》。）（）
　　
　　《兰畹居清言》：湛甘泉拆毁庵观，有尼题诗于壁云：“分付犬猫随我去，休教流落俗人家。”
　　
　　《未斋杂言》：盱江之上，有曾氏者，夜闻猫吼甚亟，烛之，为鼠啮其尾也。
　　
　　《锦绣万花谷》：有咏诗者云：“尽日觅不得，有时还自来。”本谓诗之好句，难得耳，而说者曰：“此是人家失却猫儿诗也。”人皆以为笑。
　　
　　《在园杂志》：徐州产鼠一种，较鼠形差笑，遇猫则以嘴扭其鼻，猫伏不能动。
　　
　　《随园诗话》：邹泰和有爱猫之癖，督学河南按临商邱毕，出署，失一猫，严檄督县捕寻。令苦其烦，用印文详报云：“卑职遣干役四人，挨民家搜捕，至今逾限，×猫不得。”
　　
　　《医学正传》：猫咬，用薄荷汁涂之。
　　
　　《本草拾遗》：猫咬成疮，雄鼠屎烧灰，油和傅之。
　　
　　 
　　   【形体】
　　《妮古录》：猫如小虎，无文，其色不一，善捕鼠嗜鱼。
　　
　　《群碎录》：张文潜《虎图诗》云：“烦君卫我寝，起此蓬荜陋，坐令盗肉鼠，不敢窥白昼。”讥其似猫也。
　　
　　《埤雅》：猫有黄黑白驳数色，狸身而虎面，柔毛而利齿，以尾长腰短、目如金银及上颚多棱者为良。
　　
　　《广西通志》：土州猫，皆柔毛利齿，尾长腰短。
　　
　　《偃曝丛谈》：猫性畏寒，而不畏暑，能画地卜食，随月旬上下啮鼠，首尾皆与虎同。
　　
　　《便民图相猫法》：猫儿身短最为良，眼用金银，尾用长，面似虎威，声要喊，老鼠闻之自避藏。露爪能翻瓦，腰长会走家，面长鸡绝种，尾大懒如蛇。又相猫法：口中三坎者，捉一季；五坎者，捉二季；七坎者，捉三季；九坎者，捉四季。花朝口，咬头牲；耳薄，不耐寒。毛色纯白、纯黑、纯黄者，不须拣。若看花猫身上有花，又要四足及尾花缠得过者方好。（《挥麈新谈》：猫口内有九坎者，能四季捉鼠。） 
　　
　　《名医别录》：猫肉，味酸温无毒，治劳疰、鼠瘘、蛊毒。凡预防蛊毒者，自少食猫肉，则蛊不能害。
　　
　　《读书镜》：猫犬钻穴，头可容身即过矣。《汉书》虞诩疏：“公卿选懦，容头过身”，盖以猫犬喻之。
　　
　　《太平圣惠方》：猫头，收敛痈疽。 
　　
　　《邵真人青囊杂纂》：鼠咬疮痛，猫头烧灰，油调敷之。
　　
　　《洁古珍珠囊》：猫鬼夜道病，腊月死猫头，烧灰，水服。
　　
　　《杏林摘要》：心下鳖瘕，黑猫头烧灰，酒服。（《得效方》：“走马牙疳”，同。）
　　
　　《外台秘要》：痰齁发喘，猫头骨烧灰，酒服。
　　
　　《箧中方》：小儿阴疮，猫头骨烧灰，傅之。（《食物本草》：治对口疮。）
　　
　　《雷公炮炙论》：猫头，纸上阴干，治瘰疬鼠瘘。
　　
　　《五灯会元》：猫儿洗面，自道好。
　　
　　《酉阳杂俎》：猫洗面过耳，则客至。（《田家杂占》，同。）
　　
　　《埤雅》：猫旦暮目睛圆，及午即旋敛如一线。（《酉阳杂俎》曰“竖敛如【纟延】”。脉望曰：猫睛可定时，子午卯酉如一线，寅申已亥如满月，辰戌丑未圆如枣核。）
　　
　　《易经存疑》：猫儿眼中黑睛，一日随十二时改变，其歌曰：“子午线兮卯酉圆，寅申已亥如枣核，辰戌丑未杏仁全。”消息之理最明白，此见造化之妙处。（《物类相感志》：猫儿眼知时歌云：“子午线卯酉圆，寅申已亥银杏样，辰戌丑未侧如钱。”
　　
　　《物理小识》：猫自番来者，有金眼、银眼，有一金一银。
　　
　　《志奇》：南番白胡山出猫，睛极多且佳。古传此山有胡人，遍身俱白，素无生业，惟畜一猫，猫死埋于山中。久之，猫忽见梦曰：“我已活矣，不信者可掘观之。”及掘，猫身已化，惟得二睛，坚滑如珠，中间一道白，横搭转侧，分明验十二时无误，与生不异。胡人恠之。夜又梦云：“埋此于山之阴，可以变化无穷。中一颗赤色有光者，吞之得仙。”胡×得，遂集山人，置酒食为别。及吞，即有一猫如狮子，负之腾空而去。至今此山最多猫睛，一名“狮负仙女”，上元宗“狮负”二枚，即此。元宗藏于牡丹钿合中，以验时。（亦见《嫏嬛记》）
　　
　　《×牖闲评》：猫狗之目，能夜视。
　　
　　《宣和画谱》：何尊师尝谓猫似虎，独耳大眼黄不同。
　　
　　《尔雅翼》：猫耳经捕鼠之后，有缺如锯。
　　
　　《诗传名物集览》：猫鼻端长冷，惟夏至一日暖。   
　　
　　《×言长语》：夏至日，验猫鼻仍冷，及至时刻乃暖。
　　
　　《画史会要》：画家称开口猫儿合口龙，言其两难也。
　　
　　《名医别录》：猫牙，治小儿痘疮倒魇。
　　
　　《食物本草》：猫舌，治瘰疬、鼠瘘。
　　
　　《本草衍义》：猫涎，治瘰疬，刺破，涂之。
　　
　　《证类本草》：猫肝，治痨瘵，杀蛊，黑猫肝尤良。
　　
　　《辍耕录》：元宫中，冬月，大殿前，则黄猫皮壁障。
　　
　　《酉阳杂俎》：猫之毛，不容虱蚤。黑者，暗中逆循其毛，即若火星。
　　
　　《蜀本草》：猫皮毛治瘰疬、鼠瘘。（《杏林摘要》云：猫儿皮连毛。）
　　
　　《洁古珍珠囊》：鼠咬成疮，猫毛烧灰，入麝香少许，唾和封之，猫须亦可。
　　
　　《本草拾遗》：鬼舐头疮，猫儿毛烧灰，膏和傅之。
　　
　　《溥济方》：鼻擦破伤，猫儿头上毛煎碎，唾粘傅之。
　　
　　《外台秘要》：鬓边生疖，猫颈上毛，研油调敷之。
　　
　　《治生宝鉴》：乳疽溃烂，猫儿腹下毛，煅成性油，调封之。
　　
　　《意见》：取猫尿，以姜或蒜擦其牙鼻，即遗出。
　　
　　《名医别录》：猫尿治蚰蜒诸虫入耳，滴之即出。
　　
　　《卫生宝鉴》：腰脚锥痛，猫屎烧灰，唾津调涂。
　　
　　《得效方》：鼠咬成疮，猫屎揉之即愈。（汪颖曰，亦治痘疮。）
　　
　　《蜀本草》：蝎螫作痛，猫儿屎涂三五次即瘥。
　　
　　《本草拾遗》：腊猫屎，治瘰疬溃烂。（蘓恭曰：腊月采干者。）
　　
　　《本草蒙筌》：虫疰腹痛，雄猫屎烧灰，水服。
　　
　　《大观本草》：乌猫屎，治小儿疟疾。（日华子曰：亦治偷粪老鼠。）
　　
　　《和惠局方》：齁喘痰咳，猫粪烧灰，汤服。
　　  
　　 卷三 
　　
　　【畜养】
　　《茶烟阁体物集》：吴俗，以盐易猫。 
　　
　　《延休堂漫录》：纳猫吉日，甲子、乙丑、丙午、丙辰、壬午、庚午、庚子、壬子，宜天德、月德、生气日，忌飞廉日。②
　　
　　《广谐史》：猫犬无故入家中，如已养者，主大富贵。
　　
　　《田家杂占》：谚云：“猪来贫，狗来富，猫儿来，开质库。”
　　
　　《雪涛谈丛》：谚云：“猫来孝家。”博士张宗圣解之曰：“家多鼠虫，为耗故猫来，孝乃耗之讹，非猫能兆孝也。”
　　
　　《南部新书》：连山张大夫搏，好养猫，众色备有，皆自制佳名。每视事退，至中门，数十头曳尾延颈，盘接而入。以绿纱为帷，聚其内以为戏，或谓搏是猫精。
　　
　　《谔厓胙脱》：有蔡姓者，隐会稽山中，养猫千头，呼之即来，遣之即去，时人谓之猫仙。
　　
　　《飞燕外传》：婕妤上皇后物，有含香绿毛狸藉一铺。
　　
　　《埤雅》：猫亦与虎，画地卜食，俗谓之鼠卜。
　　
　　《蜀本草》：黍米缓人筋，小猫食之，其脚跼屈。（黍×藏器，作×。）
　　
　　《武林市肆记•小经纪》：有猫窝猫鱼。
　　
　　《梦粱录》：凡宅舍养猫，则每日有人供鱼鰌。
　　
　　《留青日札》：猫食黄鱼，癞。
　　
　　《入蜀记》：过杨罗洑，皆巨鱼，欲觅小鱼饲猫，不可得。
　　
　　《瑯琊曼衍》：蜘蛛香，出蜀中，草根也，猫喜食之。
　　
