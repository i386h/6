<!-- { "loadSidebar": true } -->
《猫乘》
　　   
　　[清] 王初桐 撰
　　
　　
　　
　　《猫乘》小引
　　卷一 字说 名号 呼唤 孕育 形体
　　卷二 事
　　卷三 畜养 调治 瘗埋 迎祭
　　卷四 捕 不捕 相处 相哺 相乳 义报 言 化 鬼 精 怪 仙
　　卷五 种类
　　卷六 杂缀 图画
　　卷七 文
　　卷八 诗 词 句
　　 
　　
　　
　　《猫乘》小引
　　
　　猫之见于经史者寥寥数事而已，其余则杂出于传记百家之书，南唐二徐竞策猫事，或二十事或七十事，其事皆无可考。我朝钱葆馚舍人制《雪狮儿咏猫词》，前后和者不一，皆×摭猫事为之，极徵幽僻之能，余亦有效颦三阙，狡狯伎俩，无当于词家婉约清空之旨。因复于讐校之余，指授抄胥采录，积久成帙。取而治之，削繁去冗，分门析类，釐为八卷，名曰《猫乘》，窃附于《相马经》《相牛经》《麟经》《驰经》《虎苑》《虎荟》之列，虽无关于大道，亦著畧家所不废也。爰授诸梓人，以贻好事者。或以余为有为而作，如李胜之、张明善之讥世，夫讥世则非敢然，然有不胜其自悔而自伤者焉。
　　嘉庆三年冬日，巏堥山人书于珍珠泉上小楼。 
　　
　　《猫乘》卷一
　　
　　王初桐 编
　　
　　【字说】
　　《说文》：猫，狸属，从豸，苗声，莫交切。
　　
　　《玉篇》：猫，眉朝切，俗作猫。猫，夏田也。
　　
　　《广雅》：猫，武瀌切，又武交切。
　　
　　《唐韵》：猫（切同说文）韵会韵，畧正韵，谟交切，并音茅。
　　
　　《经典释文》：猫，亡朝切，集韵：眉镳切，并音苗。
　　
　　《本草纲目》：猫，茅苗二音。
　　
　　宋景文《笔记》：迎猫为食田鼠，读礼者不曰猫音猫而曰猫，音苗，避俗也。
　　
　　《埤雅》：鼠害苗，而猫能捕鼠，去苗之害，故猫字从苗。
　　
　　五经文字：猫，猛兽。
　　
　　唐阎朝隐《鹦鹉猫儿篇》：猫，不仁兽也。
　　
　　《正字通》：猫，阴类也。
　　
　　【名号】
　　《广雅》：貔狸，猫也。
　　
　　《尔雅翼》：猫有色似狸者，通谓之狸。
　　
　　《蜩笑偶书》：猫，一名家狸。
　　
　　《粧楼记》：猫，一名女奴（亦见《采蘭（繭？）杂志》）。
　　
　　《格古论》：猫，一名为乌圆，一名蒙贵（圆或作员）。
　　
　　《事物绀珠》：猫曰狸狌，又曰狸奴，又曰狻猊。
　　
　　《唐馀录》：庐枢为建州刺史，月夜闻堂西阶下若有人语笑声，蹑足窥之，见七八人，长不盈尺，杂坐饮酒，久之，席中一人曰：“今夕甚乐，但白老将至，奈何？”因叹叱，须臾，皆入阴沟中不见。后数日，罢郡新政，家有猫名曰“白老”，既至，自堂西阶地下，获鼠七八枚，皆杀之。
　　
　　《酉阳杂俎》：灵武所产猫，有名红叱拨者。②
　　
　　《记事珠》：张抟好猫，其一曰“东守”，二曰“白凤”，三曰“紫英”，四曰“怯愤”，五曰“锦带”，六曰“云团”，七曰“万贯”，皆价值数金，次者不可胜数。
　　
　　《清异录》：伪唐武宗为颖王时，邸园畜禽兽之可人者，以备观玩，绘《十玩图》，其中曰鼠将者，猫也，名句文身。
　　
　　《表异录》：后唐唐琼花公主自丱角，养二猫，雌雄各一。有雪白者，曰“御花朵”，而乌者惟白尾而已，公主呼为“麝香騟妲己”（一作昆仑妲己。）
　　
　　《云斋广录》：陶穀在辇毂，见揭小榜曰：“虞太博宅失去猫儿，色白，小名曰‘雪姑’。”（《觚剩续编》《王元翰》一条，与此同。）
　　
　　《铁园山丛谈》：司马温公家有猫，曰【虎儵】。《说文》：“【虎儵】，黑虎。”盖取其猛而名之，非【虎儵】即猫也。 
　　
　　《在园杂志》：明时内官家喜蓄猫，各给以美名，如纯白者，名“一块玉”；身黑而腹白者，名“乌云罩雪”；黄尾白身者，名“金钩挂玉瓶”；甚至有染色大红者。
　　
　　《应谐录》：齐奄家畜一猫，自奇之，号曰虎猫，客说之曰：“虎不如龙，请更名为龙猫。”又客说之曰：“龙升天须浮云，不如名曰云。”又客说之曰：“云蔽天，风能散之，请更名曰风。”又客说之曰：“大风飙起，墙足蔽之，名之曰墙猫可。”又客说之曰：“墙虽固，鼠穴之斯圮矣，即明曰鼠猫可也。”东里丈人嗤之曰：“捕鼠者，猫也，猫即猫耳，胡为自失本真哉！” 
　　
　　《鸡林类事》：猫，谓之鬼尼。
　　
　　《朝鲜史略》：俗称猫曰高伊。
　　
　　《西域同文志》：回语谓猫为密什。
　　
　　  【呼唤】
　　《席上腐谈》：猫能自呼其名。
　　
　　《听心斋客问》：呼猫曰【口弥】。（亦见《湘烟录》。）
　　
　　《事物绀珠》：呼猫声曰【口必】口必】，又曰苗。（《空同子》：喌喌，呼鸡；落落，呼猪；咄咄，呼马驴；苗，呼猫；×，呼雀。）
　　
　　《异识资谐》：闽人骂声云“貌貌”，即猫叫声。陈启东述闽人常谈诗：“昨听邻家骂新妇，声声明白唤狸奴”。
　　
　　《湛渊静语》：俗以舌音“祝祝”，可以致犬；唇音“汁汁”，可以致猫。（汁汁声，类鼠也。）
　　
　　《摄山志》：竺庵禅师《猫鼠偈》云：“有朝捉得老鼠时，大叫一声妙妙妙。”
　　
　　《辍耕录》：凡唱节病，有猫叫声。
　　
　　《野古集•饥鼠行》：痴儿计拙真可笑，布被蒙头学猫叫。
　　
　　【孕育】
　　《物理小识》：猫于叫春时，按三度即胎。
　　又：凡狗，秋生者佳；猫，春生者佳。荒年，雌猫求雄不得，则以斗盛猫，祷于灶前，牛粪椎扑三下，则胎。
　　
　　《本草纲目》：猫之孕也，两月而生，一乳数子，有自食之者。俗传牝猫无牡，但以竹帚扫背数次则孕，或用斗覆猫于灶前，以刷帚击斗，祝灶神而求之亦孕。
　　
　　《问奇集》：丰城曾尉有猫，孕五子，一子已生，四子死腹中，用芒消末取童子小便，灌之，即下。
　　
　　《田家杂占》：猫生子皆雄，主其家有喜事。
　　
　　《雷公炮炙论》：猫胞衣，治反胃、吐食。
　　
　　《古夫于亭杂录》：猫胞衣，阴干，烧灰，温酒服之，治噎塞疾。然猫生子后即食胎衣，必伺而急取，方可得。
　　
　　《空同子》：猫见寅人，则衔其儿走，徙其窠。
　　
　　《林下词选》：朱中相有咏小猫词。
　　
　　【形体】
　　《妮古录》：猫如小虎，无文，其色不一，善捕鼠嗜鱼。
　　
　　《群碎录》：张文潜《虎图诗》云：“烦君卫我寝，起此蓬荜陋，坐令盗肉鼠，不敢窥白昼。”讥其似猫也。
　　
　　《埤雅》：猫有黄黑白驳数色，狸身而虎面，柔毛而利齿，以尾长腰短、目如金银及上颚多棱者为良。
　　
　　《广西通志》：土州猫，皆柔毛利齿，尾长腰短。
　　
　　《偃曝丛谈》：猫性畏寒，而不畏暑，能画地卜食，随月旬上下啮鼠，首尾皆与虎同。
　　
　　《便民图相猫法》：猫儿身短最为良，眼用金银，尾用长，面似虎威，声要喊，老鼠闻之自避藏。露爪能翻瓦，腰长会走家，面长鸡绝种，尾大懒如蛇。又相猫法：口中三坎者，捉一季；五坎者，捉二季；七坎者，捉三季；九坎者，捉四季。花朝口，咬头牲；耳薄，不耐寒。毛色纯白、纯黑、纯黄者，不须拣。若看花猫身上有花，又要四足及尾花缠得过者方好。（《挥麈新谈》：猫口内有九坎者，能四季捉鼠。） 
　　
　　《名医别录》：猫肉，味酸温无毒，治劳疰、鼠瘘、蛊毒。凡预防蛊毒者，自少食猫肉，则蛊不能害。
　　
　　《读书镜》：猫犬钻穴，头可容身即过矣。《汉书》虞诩疏：“公卿选懦，容头过身”，盖以猫犬喻之。
　　
　　《太平圣惠方》：猫头，收敛痈疽。 
　　
　　《邵真人青囊杂纂》：鼠咬疮痛，猫头烧灰，油调敷之。
　　
　　《洁古珍珠囊》：猫鬼夜道病，腊月死猫头，烧灰，水服。
　　
　　《杏林摘要》：心下鳖瘕，黑猫头烧灰，酒服。（《得效方》：“走马牙疳”，同。）
　　
　　《外台秘要》：痰齁发喘，猫头骨烧灰，酒服。
　　
　　《箧中方》：小儿阴疮，猫头骨烧灰，傅之。（《食物本草》：治对口疮。）
　　
　　《雷公炮炙论》：猫头，纸上阴干，治瘰疬鼠瘘。
　　
　　《五灯会元》：猫儿洗面，自道好。
　　
　　《酉阳杂俎》：猫洗面过耳，则客至。（《田家杂占》，同。）
　　
　　《埤雅》：猫旦暮目睛圆，及午即旋敛如一线。（《酉阳杂俎》曰“竖敛如【纟延】”。脉望曰：猫睛可定时，子午卯酉如一线，寅申已亥如满月，辰戌丑未圆如枣核。）
　　
　　《易经存疑》：猫儿眼中黑睛，一日随十二时改变，其歌曰：“子午线兮卯酉圆，寅申已亥如枣核，辰戌丑未杏仁全。”消息之理最明白，此见造化之妙处。（《物类相感志》：猫儿眼知时歌云：“子午线卯酉圆，寅申已亥银杏样，辰戌丑未侧如钱。”
　　
　　《物理小识》：猫自番来者，有金眼、银眼，有一金一银。
　　
　　《志奇》：南番白胡山出猫，睛极多且佳。古传此山有胡人，遍身俱白，素无生业，惟畜一猫，猫死埋于山中。久之，猫忽见梦曰：“我已活矣，不信者可掘观之。”及掘，猫身已化，惟得二睛，坚滑如珠，中间一道白，横搭转侧……（此后似乎缺一页，即第七页）。
　　
　　《蜀本草》：猫皮毛治瘰疬、鼠瘘。（《杏林摘要》云：猫儿皮连毛。）
　　
　　《洁古珍珠囊》：鼠咬成疮，猫毛烧灰，入麝香少许，唾和封之，猫须亦可。
　　
　　《本草拾遗》：鬼舐头疮，猫儿毛烧灰，膏和傅之。
　　
　　《溥济方》：鼻擦破伤，猫儿头上毛煎碎，唾粘傅之。
　　
　　《外台秘要》：鬓边生疖，猫颈上毛，研油调敷之。
　　
　　《治生宝鉴》：乳疽溃烂，猫儿腹下毛，煅成性油，调封之。
　　
　　《意见》：取猫尿，以姜或蒜擦其牙鼻，即遗出。
　　
　　《名医别录》：猫尿治蚰蜒诸虫入耳，滴之即出。
　　
　　《卫生宝鉴》：腰脚锥痛，猫屎烧灰，唾津调涂。
　　
　　《得效方》：鼠咬成疮，猫屎揉之即愈。（汪颖曰，亦治痘疮。）
　　
　　《蜀本草》：蝎螫作痛，猫儿屎涂三五次即瘥。
　　
　　《本草拾遗》：腊猫屎，治瘰疬溃烂。（蘓恭曰：腊月采干者。）
　　
