<!-- { "loadSidebar": true } -->
　　《埤雅》：猫以薄荷为酒，食之即醉。（黄一正曰：“虎食狗，猫食蜈蚣，蛇食茄，皆醉。” 
　　
　　《清异录》：李巍求道雪窦山中，畦蔬自供，日进“醉猫”三瓶，谓为莳罗、薄荷捣为饼也。 
　　
　　《郁离子》：猫食鱼、食鸡虫，性之所耽，不能绝也。
　　
　　《医垒元戎》：张天师草还丹，将药拌饭，与白猫食者，一月黑。
　　
　　《在园杂志》：明内官家饲猫之器皿，用上号铜质制造，今宣炉内有猫食盆者，是也。
　　
　　《王铚杂纂续》：不得怜偷食猫儿。（苏轼《杂纂二续》：“改不得偷食猫儿。”） 
　　
　　《物类相感续志》：【火孚】炭饼中安猫食，夏月亦不臭。
　　
　　《事物绀珠》：猫犬吐曰“吣”。
　　【调治】
　　《野获编》：京师六月六日，浴猫犬于河。
　　
　　《宋氏畜部》：小猫叫不绝声者，陈皮末涂之，则不叫；甘草食之，则就死。
　　
　　《多能鄙事》：猫有病，以乌药水灌之，甚良。②
　　
　　《授时通考》：猫煨火疲悴，用硫磺少许，入猪汤中，炮熟，喂之，或入鱼汤中，喂之亦可。小猫被人踏死，用苏木浓煎汤，滤去【木且】，灌之。
　　
　　《扣钵斋纂》：猫生虱，以桃叶、楝树根捣擦之则死。
　　
　　【瘗埋】
　　《种树书》：欲引竹过墙，以死猫埋墙外，则竹尽向猫行。（《埤雅广要》云：死猫引竹。） 
　　
　　《筍谱》：偷筍者，埋猫于墙下，明年筍迸过矣。
　　
　　《埤雅》：猫死不埋于土，挂于树上。
　　
　　《后山谈丛》：庐州有坐化猫。
　　
　　《五灯会元》：问：“世间什么物最贵？”曰：“死猫儿头最贵。”曰：“为什么死猫儿头最贵？”曰：“无人著价。”
　　
　　《明史》：嘉靖中，帝蓄一猫，死，命儒臣撰词以醮，袁炜词有“化狮作龙”语，帝大喜悦。
　　
　　《耳谈》：嘉靖中，禁有猫，微青色，惟双目莹洁，名曰“霜眉”，善伺上意，凡有呼召或有幸，皆先意前导，伺上寝，株橛不移。上最怜爱之，后死，敕葬万岁山阴，碑曰“虬龙冢”。
　　
　　《怀麓堂集》：方石惠猫忽被踏以死，瘗而悼之。
　　
　　《觚剩》：合肥宗伯所宠顾夫人，性爱狸奴。有字乌员者，日于花栏绣塌间徘徊，抚玩珍重之意，踰于掌珠。饲以精餐嘉鱼，过餍而毙。夫人惋悒累日，至为辍膳。宗伯特以沉香斲棺瘗之，延十二女僧，建道场三昼夜。②
　　
　　《瓯江逸志》：平阳灵鹫寺僧妙智，畜一猫，每遇讲经，辄于座下伏听。一日，猫死。僧为瘗之，后瘗处忽生莲花。众发之，花自猫口中出。 
　　   
　　   
　　【迎祭】
　　《礼记•郊特牲》：迎猫，为其食田鼠也。
　　
　　《文苑英华》：牛僧孺谴猫云，亦祈氏季春迎猫。
　　
　　《礼记义疏》：孔颖达曰：“八腊有猫虎。”徐师曾亦云。
　　
　　《大学衍义补》：苏轼曰：“迎猫则猫为之尸，迎虎则虎为之尸。”近于优，所为是以杂记子贡言一国之人皆若狂也。
　　
　　《尔雅翼》：古者，蜡礼迎而祭之，故说者曰：“蜡盖三代之戏礼也，祭必有尸猫虎之尸，谁当为之，非倡优而何？”夫猫虎虽能食田豕田鼠，然所以主此者，盖必有神于此。诗曰：“去其螟螣，及其蟊贼，无害我田稚。田祖有神，秉畀炎火。”夫去螟螣蟊贼，而畀之炎火者，人也；然必曰田祖有神相之耳。今去田鼠田豕者，虽猫虎也然，所以使鼠豕得去者，岂无神以主之耶。迎猫虎以祭其所主之神，固自有尸，则不为戏矣。然则，猫虎所主者何神，曰当属田祖。
　　
　　《旧唐书•礼仪志》：祭五方之猫、於菟，各用少牢一。 
　　
　　《开元礼》：於菟、猫等，俱散樽二，各设于神座之右而左向祝文曰：“猫、於菟诸神咸飨。”
　　
　　《文昌杂录》：详定礼文，每方於菟、猫，并如故事。
　　
　　《荆川文集》：迎猫迎虎，何为也？惟天地之生成百谷，虽一猫虎，亦使之尽其能，于食鼠食豕之间而无遗利焉。于此见天地之功为甚大，人欲报天地之功而无由，则虽猫虎之效，一能于天地者，亦秩之，祀而无遗灵焉。于此见人之所以报天地之功者，为甚深。
　　卷四
　　
　　【捕】
　　《梦书》：梦猫捕鼠者，主得财。 
　　
　　《尸子》：鸡司夜，狸执鼠。（韩子②：使鸡司夜，令狸执鼠。）
　　
　　《孔丛》：孔子鼓琴，闵子闻有幽忧之声，曰：何感若是？子曰：见猫取鼠，欲其得之，故为之音也。
　　
　　《庄子》：子独不见夫狸狌乎？卑身而伏，以俟敖者。又云：骐骥骅骝，一日而驰千里，捕鼠不如狸狌。（东方朔曰：良马捕鼠，曾不如跛猫。刘向曰：不如百钱之狸。）
　　
　　《尹文子》：使牛捕鼠，不如狸狌之捷。
　　
　　《柳州集》：永某氏者，生岁值子，因爱鼠，不畜猫，仓廪庖厨，悉以恣鼠，鼠态万状。及徙居他州，后人来居，鼠为态如故。其人假五六猫，罗捕杀鼠如邱。
　　
　　《诗传名物集览》：蚕时，村人蓄猫驱鼠，谓之“蚕猫”。 
　　
　　《事物绀珠》：便×、厌目、曲脊、逆色，俱言猫捕鼠状。
　　
　　《朝野佥载》：李嵩、李全交、王旭为御史，京师号为“三豹”。被追者每相谓曰：“缚鼠与猫，终无脱日。”
　　
　　《三朝野史》：宋理宗祀明堂，徐清×为执绥官，玉音问曰：“猫儿捕鼠如何？”答曰：“爱之欲其生，恶之欲其死。”理宗本命属鼠，一时不觉触突，上亦不之咎。
　　
　　苏轼《上神宗皇帝书》：养猫以捕鼠，不可以无鼠而养不捕之猫。（罗大经曰：“余谓不捕鼠犹可也，不捕鼠而捕鸡则甚矣。疾视正人必欲尽击之，非捕鸡乎？”张养浩曰：“猫之捕，岂必物物皆鼠？见其可适于口者，无不捕也。若猫以捕非其鼠而逐，将见鼠不胜其繁，而猫不胜其屈矣。”
　　
　　《南唐近事》：李后主童谣云：“索得娘来忘却家，后园桃李不生花。猪儿狗儿都死尽，养得猫儿患赤瘕。”娘，谓李主再娶周后；猪狗死，谓祚尽。戊亥年，赤瘕目病，猫有目病，则不能捕鼠，谓不见丙子之年也。
　　
　　《桯史》：市猫于邻，卜日而致之，将以咋鼠也，鼠暴未及问而首，决雕笼以噬鹦鹉，可乎。
　　
　　《陈止斋集》：猫之善捕鼠者，日常睡；终日跳掷者，必不。
　　【相乳】
　　《唐书》：李迥秀家犬乳邻猫，中宗以为孝感。 
　　
　　《通鉴纲目》：朱沘军中猫鼠相乳，宰相常衮率群臣贺。崔祐甫曰：“可吊不可贺。”因献《猫鼠议》。（《旧唐书》：朱沘言，陇州将赵贵家猫鼠同乳，诏示于朝。崔祐甫上言，代宗嘉之。《南部新书》畧同。《金×子》曰：猫鼠同乳，怪甚矣。②
　　
　　《说储》：猫鼠同乳，异甚同处，唐玄宗、代宗时见。
　　
　　《江湖长瓮集》：龚养正家二猫，产七子，同一栖，一出则一留，留者均乳之。
　　
　　《玉堂集》：王太仆家蓄二猫，一状类狮子，一斑类玳瑁，各产四子，衔置一栖，互乳。
　　
　　《怀麓堂集》：陆君美兄弟两家，各蓄一猫，猫各产三子，皆衔至堂中互乳之，每一出，一必代乳。
　　
　　【义】
　　《讱庵偶笔》：有人病膈，每食辄吐，一猫在其前，吐出之食，猫遂食之。后卒，猫于棺前哀鸣七日，不食，死。
　　
　　《续文献通考》：姑苏×门外一小民，负官租，出避，家独一猫，催者持去，卖与阊门徽铺客。年余，小民过其地，人丛中，猫入其怀，铺中人夺之去，悲鸣不已。至夜，小民卧舟中，闻篷间有声，视之，猫也，口衔一绫帨，帨内有金五两余，人谓之曰“义猫”。（亦见《中吴纪闻》。）
　　
　　徐岳《见闻录》：山右富人畜一猫，其睛金，其爪碧，其顶朱，其尾黑，其毛白如雪。富人畜之珍甚。里有贵人子，见而爱之。以俊马易，不与；以爱妾易，不与；以千金购，不与；陷之盗，破其家，亦不与。因携猫逃至广陵，依于巨商家。亦爱其猫，百计求之不得，以鸩酒毒之。猫即倾其酒，再斟再倾，如是者三。富人觉而同猫宵遁。遇一故人，匿于舟后，渡黄河，失足溺水。猫见主人堕河，叫呼跳号。捞救不及，猫亦投水，与波俱汨。是夕，故人梦见富人云：“我与猫不死，俱在天妃宫中中。”天妃，水神也。故人明日谒天妃宫，见富人尸与猫俱在神庑下，买棺瘗之，埋其猫于侧。 
　　
　　《乐陵县志》：观音寺僧畜一猫，性甚驯，而文彩特异。忽数月不见，既乃归后寓寺中。南人贩茶者至，猫怒视之，乘其浴，齿其足拇，不解。僧急扑之，客曰：“勿怪也。吾持之以去，渡黄河时失之，不意其千里自返也。”人称义猫。张×为之记。
　　
　　 
　　
　　【报】
　　《酉阳杂俎》：李和子性忍，常攘猫犬食之。常臂鹞立于衢，见二人紫衣，呼曰：“公非李和子乎？冥司追公。”因探怀中，出一牒，印窠犹湿。见其姓名，分明为猫犬四百六十头论诉事。和子惊惧，弃鹞子拜祈之，且曰：“必为我暂留。”鬼固辞，不获已，曰：“君办钱四十万，为君假三年命也。”和子遽归，货衣具楮，焚之。及三日，和子卒。鬼言三年，盖人间三日也。 
　　
　　《夷坚志》：庖婢庆喜，置兔腊于厨，为猫窃食，而遭主母责骂，不胜愤愤，擒猫掷于积薪之上，适有木叉，正与腹值，签此洞过，肠胃流出，呼弥一昼夜而绝。后一岁，此婢因暴衣士失脚仆地，为铦竹片所伤，小腹穿破，洒血被体，次日而亡，盖猫报也。
　　
　　《夷坚附录》：唐侩之长子，偶自外拿市脯一块入室，旋为猫所啖，及酒暖，脯失之床畔，一铁火匙，随手即将其猫，一击而毙。是晚，侩子即得病，立见其猫，不离左右，半夜叫嚎而亡。
　　
　　《矩斋杂记》：一村农蓄猫，色纯黑，猫傍炉火熟睡，遂熔锡叶口灌之，取其皮为冠。数日后，忽大呼“猫啮我喉”，喉舌塞，不下食而死。
　　
　　《滦阳消夏录》：某夫人喜食猫，得猫则先贮石灰于罂，投猫于内，而灌以沸汤。猫为灰气所蚀，毛尽脱落，不烦挦治；血尽归于脏腑，肉白莹如玉，云味胜鸡雏十倍也。后夫人病危，呦呦作猫声，数十余日乃死。
　　又：一宦家子，好取猫犬之类，拗折其足捩之，观其孑孑跳号以为戏，所杀甚多。后生子女，皆足踵反向。
　　【言】
