<!-- { "loadSidebar": true } -->
　　《宝藏论》：泽漆，一名猫儿眼睛草，以其叶圆而黄绿，颇似猫眼也。（亦见《土宿真君造化指南》。）
　　
　　《救荒本草》：蔬类，有猫耳朵，形似猫之耳，可蒸食。（《野菜谱》：“猫耳朵，听我歌：今年水患伤田禾，仓廪空虚鼠弃窠，猫兮猫兮将奈何。”）
　　
　　《本草衍义》：枸骨，又名猫儿刺。（×××××刺，即枸榾。）
　　
　　《广西通志》：黍属，有红猫蹄，有白猫蹄。
　　
　　《群芳谱》：猫竹，又名猫头竹，其根如猫头。（洪适有《猫头竹》诗。）
　　
　　《筍谱》：有緜猫日华，诸家本草有猫蓟。
　　
　　《谈荟》：理宗穿云琴，金猫睛为徽，龙肝石为轸。
　　
　　《砚谱》；端人谓石嫩则多眼，眼之别，有猫眼。
　　
　　《方舆胜览》：细兰国出猫眼石，莹洁明透，如猫眼睛。
　　
　　《辍耕录》：猫睛石，中含活光一缕。（徐岳曰：猫眼、龙睛，皆珍玩也。）
　　
　　《香祖笔记》：武林金编修家，有猫眼宝石，其睛正文则如一线，过午即圆。
　　
　　《格古要论》：猫睛出南蕃，性坚，黄如酒色。睛活者，中间一道白横搭转侧分明。猫儿眼睛一般者为好，若眼散及死而不活者，或青黑色者，皆不奇。大如指面者尤佳，小者价轻宜相嵌用。（《坤舆图说》：伯西尔妇人，凿颐嵌猫睛。）
　　
　　《武夷山志》：猫儿石，卧伏如猫。
　　
　　《黄山志》：猫石，在莲花洞，两耳竖，尾背俱全。
　　
　　《太平寰宇记》：象州猫儿山，形状如猫。
　　
　　《元史》：播州有木猫洞，《辍耕录》：播州有猫儿垭。
　　
　　《一统志》：镇宁州，有猫儿河。
　　
　　《陕西通志》：有猫儿堡。又：天河县有猫溪水。
　　
　　《贵州通志》：贵筑县有金猫捕鼠山。
　　
　　《舆地记》：池州有猫儿溪。
　　
　　《使署问情》：台湾番，有猫儿千社。
　　
　　《蜀道驿程记》：有猫儿峡。
　　
　　《梦梁录》：临安有猫儿桥巷。
　　
　　《江南通志》：邳州有猫儿窝。
　　
　　《广舆记》：大同有猫儿庄。
　　
　　《林屋民风》：太湖中有猫儿山。（亦见图书编。）
　　
　　《明史纪事本末》：广东有猫尾港，四川有猫儿冈，塞外有猫儿庄，外国传有合狸里。
　　
　　《台湾府志》：女未嫁者，另居一舍，曰猫邻。
　　
　　《分门琐碎录》：金人谓干事不净曰猫儿头生活。
　　
　　《辍耕录》：院本名目，有莺哥猫儿，又有变猫。
　　
　　《武林旧事》：曲牌名，有琥珀猫儿坠。
　　
　　《官本杂剧》：段数，有变猫封铺儿。
　　
　　《乾淳舞队品目》：有猫儿相公。
　　
　　《潜居录》：俗称赘婿曰野猫，谓衔妻而去也。
　　【图画】
　　《幻寄》：顾虎头，依样画猫儿。
　　
　　《五灯会元》：祖庵主偈云：明朝依样画猫儿。
　　
　　《十国春秋》：前蜀刁光，工画猫。
　　
　　《宣和画谱》：唐刁光，有《桃花戏猫图》《竹石戏猫图》《药苗戏猫图》《子母猫图》《子母戏猫图》《群猫图》《猫竹图》《儿猫图》。
　　又：韦无忝有《山石戏猫图》《葵花戏猫图》。
　　
　　《春雨杂述》：欧阳公尝得一古画牡丹，其下一猫，永叔未知其精妙。丞相正肃吴公一见曰：“此正午牡丹丛。何以明之？其花枝敷妍而色燥，此日中时花也；猫眼黑睛如线，此正午猫睛也。”
　　
　　《广川画跋》：边莺作《牡丹图》，而其下为人畜小大六七相戏状，沈存中言，有辩日中花者，猫睛中有竖线，世且信之，目中竖线，帖画殆难矣，×名最显，而于猫睛中不能为竖线，想余工决不能然。
　　
　　《宣和画谱》：五代道士厉归真，有《猫竹图》。
　　又：李霭之画猫最工，世之画猫者，必在于花下，而霭之独在药苗间。今御府所藏，有《药苗戏猫图》《醉猫图》《药苗雏猫图》《子母猫图》《戏猫图》《小猫图》《子母猫图》《×猫图》。
　　又：郭乾晖有《猫图》，郭乾祐有《顾蜂猫图》。
　　又：五代黄筌有《牡丹戏猫图》《戏猫桃石图》《捕雀猫图》《逐雀猫图》《山石猫犬图》《竹石小猫图》《蝼蝈戏猫图》《子母戏猫图》《子母猫图》《食鱼猫图》。
　　
　　米芾《画史》：黄筌画狸猫，×××甚工。
　　
　　《画继》：阿阳陈与权家，有黄筌《牡丹驯狸图》。
　　
　　米芾《画史》：何尊师，以画猫专门。凡猫之寝觉行坐，聚戏散走，伺鼠捕禽，泽吻磨牙，无不曲尽猫之态度。今御府所藏，有《葵石戏猫图》《山石戏猫图》《葵花戏猫图》《葵石群猫图》《子母戏猫图》《苋菜戏猫图》《子母猫图》《薄荷醉猫图》《群猫图》《戏猫图》《醉猫图》《石竹戏猫图》。
　　
　　《尊生八笺》：何尊师画猫，则鼠潜避。（《云烟过眼录》：何尊师，或是黄字之讹。）
　　
　　《图绘宝鉴》：朱靳，青绛之驿卒也，画猫能逼鼠。（杨维桢《图绘宝鉴》序：如画猫者，张壁而绝鼠。）
　　
　　《画继》：宋僧道宏，峨嵋人，往人家画猫，则无鼠。
　　
　　《历代名画记》：张萱有《戏猫仕女图》。
　　
　　《宣和画谱》：黄居×有《戏蝶猫儿图》，黄君宝有《牡丹猫雀图》《雏猫图》，滕昌祐有《芙蓉猫图》《茴香戏猫图》，吴元瑜有《紫芥戏猫图》。
　　
　　《丹青志》：王凝有《绣墩狮猫图》。（宋祈曰画猫，近×其俦。）
　　
　　《画史会要》：王凝工画鹦鹉狮猫等，不惟形象之似，亦兼取其富贵态度，自是一格。
　　
　　米芾《画史》：徐熙《牡丹图》上有一猫儿，余恶画猫，数欲剪去，后易研与唐林夫。
　　
　　《曝书亭集》：赵昌、徐熙、崔白，俱有《牡丹戏猫图》。
　　
　　《画史》：宋徽宗有《狸奴衔鱼图》。
　　
　　祝允明《怀里堂集》：宋徽宗画猫一幅，纸高二尺有六寸【氵阔】半，之为猫三：一质纯黄，面特白，立前足，正视；一杂斑，质为×瑁，文挛足回尾，绕其腹；一白者，正面熟寐。三躯相支，依毛彩错互，细察乃辨神状生发若相鸣，下有锦藉，上方题曰：“宣和殿制”。次行曰：“赐贯。”贯字下印曰：“御书之印。”盖赐童珰者。
　　
　　《无声诗史》：南宋朱绍宗有《薄荷醉猫图》。
　　
　　《画史会要》：朱绍宗画猫，描染精邃，远过流辈。
　　
　　《铁网珊瑚》：易元吉有《乳猫图》。
　　
　　《曝书亭集》：易元吉有《藤×戏猫图》。
　　
　　《书画见闻录》：高蔚生《蕉下蹲猫图》，蕉叶染色，余皆水墨猫，飞白。
　　
　　《石渠宝笈》：《富贵花狸》一轴，宋人画也。
　　
　　《铁网珊瑚》：张茂有《戏猫仕女图》。
　　
　　《粤语》：李子长画猫儿，骨如生，鼠儿惊走。
　　
　　《书话见闻录》：明宣宗《宫猫图》，猫七头，蜂二，落果三，猫看蜂蹴果。
　　
　　《敬业堂集》：有题壁上画猫诗。
　　
　　《樊榭山房集》：邱余庆画，有《月季猫》。
　　
　　《墨鳞集》：张震画猫极工。
　　 
　　 卷七
　　
　　【文】
　　崔祐甫《猫鼠议》：右今月日中使某宣进上以笼盛猫鼠示百僚，臣闻天生万物，刚柔有性，圣人因之，垂范作则。《礼记》郊特牲篇曰：“迎猫，为食田鼠也。”然则猫之食鼠，载在《礼经》，以其能除害利人，虽微必录。今此猫对鼠不食，仁则仁以，无乃失于性乎？鼠之为物，昼伏夜动，诗人赋之曰：“相鼠有体，人而无礼。”又曰：“硕鼠硕鼠，无食我黍。”其序曰：“贪而畏人，若大鼠也。”臣旋观之，虽云动物，异于麋鹿麝兔，彼皆以时杀获，为国之用。此鼠有害，亦何爱而曲全之？猫受人养育，职既不修，亦何异于法吏不勤触邪，疆吏不勤扞敌？又按礼部式具列三瑞，无猫不食鼠之目，以兹称庆，臣所未详。伏以国家化洽理平，天符荐至，纷纶杂沓，史不绝书。今兹猫鼠，不可滥厕。若以刘向《五行传》论之，恐须申命宪司，察听贪吏，诫诸边候，无失徼巡。猫能致功，鼠不为害。 
　　韩愈《猫相乳说》：司徒北平王家，猫有生子同日者，其一死焉。有二子饮于死母，母且死，其鸣咿咿。其一方乳其子，若闻之，起而若听之，走而若救之，衔其一置于其栖，又往如之，反而乳之，若其子然。噫，亦异之大者也！夫猫，人畜也，非性于仁义者也，其感于所畜者乎哉！北平王牧人以康，伐罪以平，理阴阳以得其宜。国事既毕，家道乃行，父父子子，兄兄弟弟，雍雍如也，愉愉如也，视外犹视中，一家犹一人。夫如是，其所感应召致，其亦可知矣。《易》曰：“信及豚鱼”，非此类也夫！愈时获幸于北平王，客有问王之德者，愈以是对。客曰：“夫禄位贵富，人之所大欲也。得之之难，未若持之之难也。得之于功，或失于德；得之于身，或失于子孙。今夫功德如是，祥祉如是，其善持之也，可知已。”因叙之为《猫相乳》说云。②
　　杨夔《蓄猫说》：敬亭叟之家，毒于鼠暴，穿桷穴墉，室无全宇。咋啮筐篚，帑无完物。乃赂于捕野者，俾求狸之子，必锐于家畜。数日而获诸汴，欢逾，逾【犭枭】得骏，饰茵以栖之，给鳞以茹之。抚育之厚，如字诸子。其攫生搏飞，举无不捷。鼠慑而殄影，暴腥露膻，纵横莫犯矣。然其野心，常思逸于外，罔以子育为怀。一旦怠其绁，逾垣越宇，倏不知其所逝。叟惋且惜，涉旬不弭。宏农子闻之曰：“野性匪驯，育而靡恩，非惟狸然，人亦有旃。梁武于侯景，宠非不深矣；刘琨于匹磾，情非不至矣；既负其诚，复返厥噬。”呜呼！非所畜而畜，孰有不叛哉？
　　
