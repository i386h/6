<!-- { "loadSidebar": true } -->
　　赋─原─汉王逸荔支赋暧若朝云之兴森如横天之彗湛若大厦之容郁如峻岳之势修榦纷错绿叶蓁蓁灼灼若朝霞之映日离离若繁星之着天皮似丹罽肤如明珰润侔和璧奇逾石黄仰叹丽表俯尝嘉味口含甘液腹受芳气兼五滋而无常主不知百和之所出卓絶类而无俦超众果而独贵─唐张九龄荔支赋有序─南海郡出荔支焉每至季夏其实乃熟状甚瓌诡味特甘滋百果之中无一可比余徃在西掖尝盛称之诸公莫之知而固未之信唯舍人彭城刘侯弱年迁累经屈南海一闻斯谈倍复嘉叹以为甘防之极也又谓龙眼凡果而与荔支齐名魏文帝方引蒲萄及龙眼相比是时二方不通传闻之大谬也每相顾闲议欲为赋述世务卒卒此志莫就及理郡暇日追叙徃心夫物以不知而轻味以无比而疑逺不可验终焉永屈况士有未效之用而身在无誉之间茍无深知与彼亦何异也因导扬其实遂作此赋云果之美者厥有荔支虽受气于震方实禀精于火离乃作酸于此裔爰负阳以从宜休和之所播渉寒暑而匪亏下合围以擢本傍荫畆而抱规紫文绀理黛叶缃枝蓊郁而霮防环合而棼纚如盖之张如帷之垂云烟沃若孔翠于斯灵根所盘不高不卑陋下泽之沮洳恶层崖之崄巇彼前志之或妄何侧生之见疵尔其勾芒在辰凯风入律肇气含滋芬敷谧溢绿穗靡靡青英苾苾不丰其华但防其实如有意乎敦本故微文而妙质蔕药房而攒萃皮龙鳞以骈比肤玉英而含津色江蓱以吐日朱苞剖明珰出炯然数寸犹不可匹未玉齿而殆销虽琼浆而可轶彼众味之有五此甘滋之不一伊醇淑之无凖非精言之能悉闻者欢而竦企见者讶而惊仡心恚可以蠲忿口爽可以忘疾且欲神于醴露何比数于甘橘援蒲萄以见拟亦古人之深失若乃华轩洞开嘉宾四防时当燠煜客或烦愦而斯果在焉莫不心侈而体泰信雕盘之仙液实玳筵之绮缋有终食于累百愈益气而理内故无厌于所甘虽不贪而必爱沉李美而莫取浮甘而自退岂一座之所荣冠四时而为最夫其贵可以荐宗庙珍可以羞王公亭十里而莫致门九重兮曷通山五峤兮白云江千里兮青枫何斯美之独逺嗟尔命之不逢每被诮于凡口罕获知于贵躬柿何称乎梁侯棃何幸乎张公亦因地之所遇孰能辨乎其中哉增─宋李纲荔支赋并序张曲江尝赋荔支美则美矣然未尽善也余来闽中始得食其生者因感而赋之其辞曰伊天地之大美种火徳于炎方结荔支之嘉实禀纯气于至阳含滋润于雨露违严凝于雪霜碧叶素荣缥蔕丹房肤如龙鳞颗如裹嚢绛绡为殻白玉为瓤液贮甘露核藏丁香酝难言之妙味吐自然之清香此荔支之大畧也全而观之亘如丹鳯之方卵而未雏破而窥之莹如老蚌之既剖而见珠掇而出之粲如姣姬褪红裳而露玉肤咀而嚼之防如琼醴吸沆瀣而羞醍醐谈辩莫及丹青难图百果退避孰敢争腴至如厥包橘柚先荐含桃岭表龙眼西域蒲萄色沮情恧逊美推高矧夫剥枣浮来禽青李张公大谷之棃梁侯乌椑之柿曾何足以比万分之一二哉秋夏之交蒸暑歊然畏景驰至薰风入弦着花结实耀日含烟一望万株列于名园璀璨荧煌若繁星之丽天一食千颗置之华筵匀圆磊落若火齐之堆盘溢甘芳于齿颊实元气于丹田宿酲可解沈疴可痊若夫色味与香变于三日曝之为干渍之以蜜泛鲸海之巨航入金张之要室譬之神药致佳人之尸千金市骏马之骨气格精神初不得其髣髴也昔者曲江尝为之赋寓意卒章惜其不遇殊不知草木之性各安其土玩物丧志亦所不取开元之末妃子最怜万里驿致来自蜀川死百马于山谷望一骑而嫣然荔支则遇而天下病焉爰有狷介之士负罪逺谪适丁其时偶得而食不烦传送之劳以资口腹之适快平生之素愿饱珍味而无斁正犹衞懿不可以好鹤而幽人得之适所以増其逸阮籍之徒得全于酒而羲和湎淫乃废时而乱日且食荔支此非我力─荔支后赋并序─宣和己亥歳余谪官沙阳次年夏始食荔支尝为之赋后十二年歳在辛亥寓居长乐于今又四夏矣备尝佳品究见荔支本末作后赋以订之其辞曰客谓梁谿病叟曰玉局翁以荔支比江瑶柱与河豚岂其然乎病叟曰否拟人必于其伦惟物亦尔彼河豚与瑶柱在海物而推美厥臭惟腥厥状惟诡借姜桂之余滋荐樽罍之芳防快一嚼而称珍非鼎俎之正味何足以得荔支之髣髴也惟此荔支产于炎方绿蔕团团丹实煌煌香吐芝兰液凝琼浆色味兼美自然芬芳宛如佳人丽服靓妆冰肌玉骨锦衣绣裳又如明珠包裹绛嚢焕彩外耀皓质内光其品则有陈紫方红江绿宋香细若鸡舌赩若硫黄虎皮斓斑龙牙锐长蚶殻匾仄玳瑁文章皱玊丰肤星毬照江干类万族不可殚详夫岂瑶柱河豚之所能比方也客曰然则何物可以拟之病叟曰建溪腊茗仙草之英采掇以时制作惟精苍璧忽破素尘乍惊瓯泛霏霏之乳花汤候飕飕之松声涤烦蠲渴愈病析酲此亦天下之至味也洛阳牡丹百卉之王鹤白鞓红魏紫姚黄嫣然国色郁乎天香艳玉栏之流霞列锦幄之明釭价重千金冠乎椒房此亦天下之至色也相彼二物标格高奇名虽一槩种有多岐挈长度美可并荔支永叔君谟序而谱之如三国之鼎峙各擅据于一陲角力争胜未可以决其雄雌也客曰腊茗牡丹则吾既得闻命矣敢问百果之中孰与为比魏帝方之蒲萄唐人推于緑李亦有谓乎病叟曰荔支之生厥土惟三西则巴蜀连亘峤南肉薄浆多酸而不甘与闽粤之所产殆不可同日而谈也汉贡南海唐驿西川皆荔支之下驷乃并骛于中原当时所见得其粗焉宜乎品藻之失而议论之偏试使闽粤者进则二果慙恧将逊美以推先而况其凡乎若夫洞庭之柑瓤凝玉雪清香潠手累日不歇苕霅之芡实侔珠玑咀嚼不倦玉池生肥思其次焉亦皆荔支之亚匹也然柑可食而不可多芡疗饥而不疗渴惟食多之益办与饥渇之兼解微荔支吾谁与归方将休影息踪遗物离人倒冠落佩买山灌园植千种之陆离择万颗之匀圆上滋绛宫下灌丹田怡性养寿超然自得以尽吾之天年子能弃世事而从我游乎客黙然慙逡巡而辞退─范成大荔支赋并序─绍兴丙子夏有自行都饷贡余新荔子者坐客称叹穷山所未尝有呼酒更酌鼔琴以侑之且为之赋时为新安掾吾闻南国之南水激而山蟠钟具美于一物繄化工之所难撋绛绡以袨服袭蒨桃而中单湛冰明之漼漼粲玉粒之团团蓊生香之令芳仙液于微澜走候置其万里上玉宸与金銮顾人间之流落才千仓之一箪饷江南之病客索孤笑于颦端斥蜂蜜之黄腻谢佛桑之红干觉龙目之么麽咍蒲萄之甘酸借以秋云之巾荐以水晶之盘羞以烧春之浮醅相以流水之清弹迨风月之温丽耿星河其未翻予一嚼而三咽艶玉池之清寒恍醉夣之翾飞掖九天之风翰望涪江与闽岭麾八极于雷鼾方防蒙其路暗儵浩荡其天寛岌芳宫与绣户窈玉声之阑珊欵荔支之仙人若平生之所欢谓客子其少留纷擘绿而破丹招玉环于东虚御清空之防鸾访长生之旧曲有千载之遗叹怅三山之囘风惊南斗之阑干乱梧竹之满庭渺云海之漫漫─明胡宗华荔子赋─登尉陀之荒台过无诸之故墟览山川之奇胜覩草木之瓌殊绯桃朱柿之焜煌江橙卢橘之荣敷或丛生于炎麓或秀发于海区名与味兮骈美香与色兮洵都信南方之异果或可贡于帝居惟荔子之佳品实中国之所无宜驰名于君谟之谱而见序于居易之图也观其气受东震精禀南离阳明内蕴华采外施蟠苍根于深固抱海气之淋漓枝凝缃兮交畅叶染黛兮葳蕤逺而望兮如擎天之高盖迩而瞩兮若叠翠之重帷火流大地兮而清寒袭予霜凝絶壑兮而坚刚匪亏材孔大而合抱防低垂而从规扬芳声于海屿延清景于亭池宝之者无斧斤之及憩之者如云庇之垂以侧生而见毁何或者之罔知当其暴雨既霁凯风微凉花霏霏兮缀密穗实靡靡兮垂青房如韬光以自敛迨有积而后彰林钟戒辰心星正阳肤凝脂兮皱殻肌敛玉兮含浆如英华之既发虽欲揜而难藏烂如彤云之合歘如彩鳯之翔然疑火珠万斛照金乌而昼见熻然讶神丹九转射圃而流光堆于雕鳯之盘荐于昼锦之堂擘轻绡之绛膜吐明月之圆珰唇未沾而先嗑口既潄而尤香具甘滋之正味食虽餮而靡伤可以充席珍而娱宾客之奉可以荐笾实而格神祖之洋洋彼拟伦于甘橘徒以甜酸而见齿或比议于蒲萄信其谬说之荒唐也惜乎生于炎海之滨植于遐异之方去京华兮万里瞻天门兮堂堂柳夹道兮江路遥桂倚岩兮天风长固末繇厠宸枫之列尚何能边班笋之傍繄登荐之有时宜株守以自藏与媚妃嫔之笑兮宁培根枝于深固也与踣飞尘之骑兮宁分清荫于草堂也务植徳以滋身愿托根于南荒沐雨露之嘉泽烂云霞以成章随荣瘁之所遇囿生成于黄幸弗淆于凡草同腐灭于飞霜庶留名于谱牒垂百世而流芳─蒋徳璟荔支赋─若夫金椶栗玉虎斑龙牙麝囊椰钟黑叶绿纱蚶殻朱柹星毬鸡肝霞墩松蕾金线冰团牛心鹊卵净瓶蜜丸夫固亚仆乎泸粤然犹闽囿之下丹也徃者忠惠之书谴于方氏桥二百而为谶竟沦淹于铎里维铎及奕诞降嘉蕤延寿是孳祥井是氿移紫度绯法蓝心耻流观夫伏熸秋囘百荔垂瀸黛葆扈云彤实射暹夜星昼烛圎盖方阵譬若火烽其木不烬又若琅玕万斛鳯丸离离芸风气闻千歩又若洛媛含辞未吐寒泉三尺渫浴天芳又若合徳初出兰汤广上圎下皓肪中没又若宜主柔温无骨雾绡半劈醴津斯皬袭浆斯落又若吉云露珠一勺昶膜醲英又若水晶槱核焦封又若丁香应啜灰灭又若甜雪留芬射越弛服坠裾又若茵墀流汁入渠故其冬青春荣之性绛襦玉肤之状驳荦辬艶之妆蠲渇补髓之湩亮羣族之所伏嗟难得而覼况是以钗头盛鬋防髻奉襡王娘鄣袂将军镯服其实者挹膏潄瓤为荔羡偓昔扶荔之宫积草之池金明揺风十不一易若乃洛阳置于岭南长安尽于巴蜀法部初哇明驼暗防抚酸苞而虚怜怅珠靥之已秃悝娇环之解笑固以瑊玏为结緑忠惠之书二产汰闽江之馤未若兹种羃歴乎三十二之外重曰震气五滋狎猎的纚生代巧兮荅遝蚌胎谁其冠者繄延寿兮元鼎风堠宣和航瓦珍非质兮皇罕连賨愿登上林比禹橘兮─林古度荔支赋─吾闽佳果有荔支焉歴代称美百莫能先产既炎土生复炎天为树嘉荫为花细妍及其成实外赤中鲜累累若若红香满前其品固贵其质可怜众彼名号后人强镌杂沓琐屑荔不必然荔之为物别有自全勿翦勿伐匪原匪田厥根厥本亦风亦烟不知唐室取媚防娟致劳驿骑反以为愆非荔之过由人所牵君子终谅不倚不偏既充甘食亦奉华筵一切种类毕莫能贤虽足珍兮未敢自专世所尚兮桃枣成仙尔表尔里色味相兼粤酸蜀涩鼎足殊悬三都见侈万古难捐汉王唐张两赋争传予曷能赞亿万斯年─黎遂球荔支赋─粤客居吴食其杨梅趋装度岭不忘荔支吴侬请留荔脯当贻客谓吴侬譬如蜕尸顔色既变滋味亦非于时设酒铜坑喧相接客为言其故送子得发客曰吾家海上蓼水板桥为园数亩凿池通潮上植嘉树外被良苖晴气如薰宿雨既朝荔支垂垂目围树腰于是红染鸾颈大倍龙目重五小至蒸然尽熟外若火珠内足香玉核不烦钻无骨皆肉当吾睡起曳屐旋旋手摘目选坐树似眠幼弟就告似此必甜持以奉母自试果然饱能避谷饫复垂涎晶丸弹脱霞袋蝉连因占朱绂解以形盐却老还童顔芳色妍相如已渇留侯得仙饲鸟皆肥如花特鲜则有为圃之叟种树之子异种新得乞邻掠美提筐出袖匾翠负紫好云更继急或就采佳必待期异不入市名类匪一有因而起而吾园之所植其名黑叶低枝浓暗土膏屯结实不裹刺色若血珀琼液内凝綘衣欲裂樽肩壶腹龙鳞龟坼剥而呑之融冰沃雪尔乃吾梦还家北堂之南新得一姬其名玉环体若荔肤红裁荔衫息气荔香囓唇荔甘又善选择手持荔篮长歌娱母祝荔宜男则有麻姑仙女临渡海水投吾古方餐花不死众卉可收独难荔蘂蝶翅如饴蜂醸将醢绕树防持设饧祭醴如妾待年他花则妓又有罗浮仙伯爱吾诗脾来惠丹粒和水喷滋遂令吾树四时皆宜雪瓣纷郁朱实参差曰予之归行不虞迟客语未竟吴侬争言愿赠予梦随归子园珊瑚小舌寄颊应存四坐闻之涎涌泉源亟卖杨梅赆客以钱
