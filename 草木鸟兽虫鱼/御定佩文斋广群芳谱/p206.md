<!-- { "loadSidebar": true } -->
　　【枣熟亦甘羙微酸而尖长二枣皆可噉不堪収曝】　─清异録─鸡冠枣【出睢阳宜作脯】醍醐枣【宜生噉】　─元柳贯打枣谱─棣枣红枣【出山东红色】紫纹枣香枣【出哈蜜】圆爱枣火枣三寸枣金槌枣鳯眼枣冻枣沙枣【出赤斤】嵻枣【详见后洞防记】凡枣溟海枣细核枣天蒸枣【干红于树上】騩山枣【色甚羙】胶枣南枣团枣羙枣匾枣良枣卧枣盐官枣【出海盐紫色味佳】菟枣【高尺许实如枣出丹阳】七尺枣密云枣【出密云县味最甘】牙枣【先熟亦甘美】金城枣【形大而虚少脂】青州枣赤枣万嵗枣【出三佛齐国】山枣【状如枣而圆色青黄而味甘酸出广州】　─客燕杂记─京师佳果有缨络枣赛棃枣合儿枣　─原─能开胃健脾可久留生熟皆可食多食生热令人齿黄病龋齿
　　彚考─原─诗豳风─八月剥枣─礼记曲礼─妇人之挚椇榛脯脩枣栗　─増─内则─枣栗饴蜜以甘之　枣曰新之─疏枣易有尘埃恒治拭之使新　食枣桃李弗致于核原─周礼天官─馈食之笾其实枣栗─増─左传─女贽不过榛栗枣脩以告防也─疏─枣取其早起也─孟子─曾晳嗜羊枣曾子不忍食羊枣　─战国策─蘓秦説燕文侯曰北有枣栗之利民虽不由田作枣栗之实足食于民　─原─史记封禅书─李少君曰臣尝游海上见安期生食巨枣大如瓜　─货殖传─安邑千树枣其人与千户侯等　─増─汉书王吉传─始吉少时学问居长安东家有大枣树垂吉庭中吉妇取枣以啖吉吉后知之乃去妇东家闻而欲伐其树邻里共止之因固请吉令还妇里中为之语曰东家有树王阳妇去东家枣完去妇复还　─原─南史萧琛传─琛尝侍宴醉伏上以枣投琛琛乃取栗掷上中面帝动色曰此中有人不得如此岂有説耶琛曰陛下投臣以赤心臣敢不报之以战栗　─増─魏书奚康生传徐眀以城内附诏遣康生迎接赐细御银纒槊一张并枣奈果面勅曰果者果如朕心枣者早遂朕意　─南史王泰传─泰幼敏悟年数嵗时祖母集诸孙侄散枣栗于牀羣儿竞之泰独不取问其故对曰不取自当得赐由是中表异之　─北史艺术传─綦母懐文云昔在晋阳为监馆馆中有一蠕蠕客同馆胡沙门指语懐文云此人别有异算术仍指庭中一枣树云令其布算子即知其实数乃试之并辩若干纯赤若干赤白相半于是剥数之惟少一子算者曰必不少但更撼之果落一实宋史礼志─太宗景祐三年礼官宗正请每嵗秋孟月尝果尝穄配以鸡果以枣以棃　─原─晏子春秋─齐景公谓晏子曰东海之中有水而赤其中有枣华而不实何也晏子曰昔者秦穆公乘龙理天下以黄布裹蒸枣至海而投其布故水赤蒸枣故华而不实公曰吾佯问子耳对曰婴闻之佯问者亦佯对　─増─晏子春秋─楚庄王爱马噉枣脯　─邹子─燧人氏夏取枣杏之火　─原─韩非子秦饥应侯谓王曰五苑之枣栗请发与之　─淮南子─桃枣防于街者莫有援也　─増─神异经─北方荒中有枣林其高五十丈敷张枝条数里余疾风不能偃雷霆不能摧其子长六七寸围过其长熟赤如朱干之不缩气味润泽殊于常枣食之可以安躯益于气力故方书称之赤松子云北方大枣味有殊既可益气又安躯　─武帝内传─列玉门之枣酌蒲萄之醴　─原─尹喜内传─尹喜与老子西游省大真王母共食玉文之枣其实如瓶─东方朔外传─武帝时上林献枣上以杖击未央殿前槛呼朔曰叱来叱来先生知此箧中何物朔曰上林之枣四十九枚上曰何以知之朔曰呼朔者上也以杖击槛两木林也来来者枣也叱叱者四十九也上大笑赐帛十疋　─増─马眀生别传─安期生仙人见神女设厨膳安期曰昔与女郎游息于西海之际食枣异羙此间枣小不及之忆此枣未乆已二千年矣神女云吾昔与君共食一枚乃不尽此间小枣可相比耶　─原─洞防记─武帝元鼎元年起招仙阁进嵻细枣出嵻山山临碧海万年一熟如今之软枣咋之有膏膏可然灯　─风俗通鲍焦耕田而食凿井而饮在山中惟食枣或曰此枣子所植耶遂强吐之枯立而死　─蔡邕奏事─程莫年十四叔父病故莫抱尸悲哀舅哀其羸劣嚼枣肉餔之莫见食歔欷不能吞咽　─増─魏文帝诏─南方有龙眼荔枝宁比西国蒲萄石蜜乎酢且不如中国凡枣味之羙者莫若安邑御枣也　─原─英雄记─孔文举为东莱贼所攻城欲破治中左承祖请以官枣赋与战士　─増─南方草木状─海枣树身无闲枝直耸三四十丈树顶四面共生十余枝叶如栟榈五年一实实甚大如杯盌核两头不尖防卷而圆其味极甘羙安邑御枣无以加也泰康五年林邑献百枚　─祭法─春祠用枣　─原─冀州论─安平好枣地产不为无珍　─増─神仙传─呉郡沈义为仙人所迎上天云天上见老君赐义枣二枚大如鸡子　─晋宫阁名华林园枣六十二株王母枣十四株　─广志─周文王时有弱枝之枣甚羙禁之不令人取置树苑中　─原─拾遗记─北极有枝峯之隂多枣树高百寻枝茎皆空实长一尺核细而柔百年一熟　─増─异苑─太元中南郡江陵县有枣树一年忽生桃李枣三种花子　─幽眀录─太原王仲徳年少时遭乱絶粒二日忽有人扶其头呼云可起防枣瞥见一小儿长四尺即隐乃有一囊干枣在前噉之小有气力便起　─世説─王敦尚武帝舞阳公主如厠见漆箱中盛枣本以塞鼻敦谓厠上下果遂啖之羣婢皆笑　─述异记─北方有七尺之枣凡人不得见或见而食之即为地仙　魏世河内冬雨枣　─洛阳伽蓝记─华林园蓬莱山南有百果园果列作林林各有堂有仙人枣长五寸把之两头俱出核细如针霜降乃熟食之甚美俗传云出昆仑山一曰西王母枣─原─邺中记─石虎苑中有西王母枣冬夏有叶九月生花十二月乃成三子一尺又有羊角枣亦生三子一尺─増─贾氏説林─昔有人得安期大枣在大河之南煮三日始熟香闻十里死者生病者起其人食之白日上升故地名煮枣　─奚嚢橘柚─糜钦枣出真陵之山食一枚大醉经年不醒东方朔尝游其地以一斛归进上上和诸香作丸大若芥子每集羣臣取一丸入水一石顷刻成酒味逾醇醪谓之糜钦酒又谓之真陵酒又谓之仙芗酒饮者香经月不歇　─大业拾遗记─信都献仲思枣四百枚枣长四五寸正紫色细文文绉小核味甘胜于青州枣北齐时有仙人仲思得此枣种之因以为名一名仙枣时海内惟有数株　─宣室志─河中永乐县道净院居蒲中之胜境蒲中多大枣天下人传嵗中不过一二无核者侯道华比三年輙得啖之后仙去　─杜阳杂编─处士元藏机大业元年为海使判官遇风浪壊船独为破木所载忽逹于洲岛洲人曰此乃沧洲有碧枣丹栗皆大如梨　─北梦琐言─河中永乐县出枣世传得枣无核者食可度世里有蘓氏女获而食之不食五谷年五十嫁顔如处子─原─杜氏新语─杜畿为江东守平虏将军刘勲为太祖
　　所亲贵震朝廷常从畿求大枣拒以他故后勲伏法太祖得其书叹曰杜畿可谓不媚灶也　─清异录─百益一损者枣故医氏目为百益红　或谓枣是圣花儿　─増寰宇记─宣帝时幽州刺史李宣尚范阳公主忆长安于易州筑一城象长安城中有枣树花而不结皆向西南而引俗谓思乡枣　─原─东坡集─朱眀洞在冲虚观后云是蓬莱第七洞天唐永乐道士侯道华以食邓天师枣仙去永乐有无核枣人不可得道华得之予在岐下亦得食一枚云　─増─梦溪笔谈─枣与棘相聚皆有刺枣独生高而少横枝棘列生卑而成林以此为别其文皆从朿音刺木芒刺也朿而相戴立生者枣也朿而相比横生者棘也　─画墁录─宁州之南二十里枣社以狄梁公两为寜州刺史民立祠植枣取两朿之义　─乐府集─古咄唶歌曰枣下何纂纂荣华各有时枣初欲赤时人从四邉来枣适今日赐谁当仰视之潘安仁笙赋云咏园桃之夭夭歌枣下之纂纂歌曰枣下纂纂朱实离离宛其死矣化为枯枝纂纂枣花也枣之纂纂盛貌实之离离将衰言荣谢之各有时也　─括异志─邢州城东十余里周世宗之祖庄也门侧有井上有大枣二株世宗时柯叶茂盛垂防一畆恭帝既禅枣遂枯眀道中枯枿复生一枝长一丈余蔚然可爱井水中如覆锦绣眀年诏求五代帝王之后柴氏自邢蔡虢等州诸族被甄叙入官者三十余人井枣之祥亦非空应　─尔雅翼─晋人好食枣其人寘之懐袖食无时乆之齿皆黄故嵇康养生论云齿居晋而黄谓枣故也　─原─东阳记信安县有悬室坂晋时有民王质伐木至石室中见童子四人弹琴而歌因倚歌而听之童子以一物如枣与质含之便不复饥─増─云林集─袁员外年八十有二顔貌筋力如四五十许人为言甫弱冠遭逢盛眀初宰当涂过九华山道逢神人与枣食之后数见梦寐间若防感遇者千佛山记─济南千佛山多枣树累累如垂珠　─异林─张剌达宋时为华州掾尝从太守入华山谒陈抟先生一道人至蓝袍葛巾探袖出枣三枚顔色各异以白者授先生赤者自食青者投太守太守不悦持以奉掾掾遂啖之道人出太守曰是何道者先生曰此纯阳真人也太守悔恨追不能及张公自后得道国初时往往游人间每显灵异　─原─花史─吕仙亭前枣树未尝实一嵗忽有实如太守命小吏采而进小吏私啖之遂仙去集藻─启─増─陈周正谢梁元帝赉玉门枣启─安期旧羙安息高名臣金马之荣未获趋奉方朔之赐遽降洪恩赞─増─晋郭璞赞─因材制义赤心鲠直蔼蔼卿士亮此衮职建国辨方外朝九棘
　　赋─増─晋傅枣赋─有蓬莱之嘉树植神州之膏壤擢刚茎以排虚诞幽根以滋长北防塞门南临三江或布燕赵或广河东既乃繁枝四合丰茂蓊郁斐斐素华离离朱实脆若嚼雪甘如含蜜脆者宜新当夏之珍坚者宜干荐羞天人有枣若出自海濵全生益气服之如神─陈后主枣赋─芳园列榦森梢繁罗蘂余茎少叶暗枝
　　多复有竒树风间临【阙二字】夜影来未若丹心美实绛质嘉枝重鍼共暗枝瓠同瑰羞金盘于氷水荐玉案于深杯此欢心之未已方梦肠而屡廻
