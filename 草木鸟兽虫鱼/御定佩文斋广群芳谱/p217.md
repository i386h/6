<!-- { "loadSidebar": true } -->
　　朝请赐予数召对无虚日后宫贵人邀而食之开怀欵防适其意而后已久之执法大臣谓离弗能裨益治体何徃来屑屑不惮烦也请罢之上用其言由是疏焉后终于蜀孙枝入闽奕叶繁衍遂为巨族有一派居岭南皆未若闽之大着耳─谢肇淛江妃传─江妃者唐宗皇帝侍妃也小名绿玉其先世家于南越汉武帝时有侧生女随尉佗入贡帝见其美爱幸之为筑离官居歳余无子宠衰闻陈夫人以相如赋复幸亦奉金千镒求相如作赋赋上不见省卒幽长门中然家世产好女子和帝时诏歳贡采女以备掖庭后用唐羌言罢之妃以开元中生母方姙时梦繁星累累从天下已取吞之觉而命筮得离之颐曰衔珠黄鹄生刍一束去其国三歳不复是女也而艶必大其宗果以季夏之望生妃及长有殊色肌理腻白如玊无少疵靥体有异香好制红缯为襦蹙縠若粟裼以碧衫丰肤内映益增其妍然常自匿翠幄中市里罕见其面时贵妃杨氏宠冠椒房而妃有姊采苹先入宫得侍帝从容言其女弟鲜姣欲以倾贵妃帝闻心动而先是左丞相张九龄又盛称妃之美不容口遂遣中使乘传遽召妃促者络绎于道以天宝五载六月下旬得幸于华清宫帝大恱制曰朕味道渇贤采华茹实博罗筐筥之媛以佐苹藻之馨盖有年矣才人江氏徳惟迈种姿擅凝脂国色天香沁吴宫之芬水冰心雪质夺汉掌之金茎今遣大将军髙力士持节册封淑妃位贵妃次于戏玉食万方予岂有爱于喉舌小星三五尔益自固其衾裯食哉以时无废朕命自是宠遇日隆每食未尝不侍侧然妃小有智数时时以甘言自媚于贵妃浸入肺腑得其驩心贵妃不嫉也一日上与贵妃坐沉香亭拥妃于侧时方盛暑上有消渇疾道士罗公逺以术致江陵柑百颗西凉州进葡萄数百斛上谓左右曰争如我江家并蔕琼浆风味乎然妃终逼于贵妃不自安常以顔色非故求自疎逺每歳仅一再见上上嬖益渥并赐采苹号梅妃宠与贵妃埓三人各自矜其色宫人或微问帝帝曰江家妃神仙中人也杨梅尚不堪作奴贵妃采苹闻之大怒以事捃摭妃暴烈日中又加炮烙曰使老妪黧面闻者伤之后左拾遗杜甫紫微舍人杜牧忠州刺史白居易皆有诗吊妃妃既败窜其族于闽广间然子孙犹美丽称江家种以比昭君村云　─徐熥綘嚢生传─綘囊生者名丹别字太白其先祝融氏以火徳王都南离子孙累累散处闽越南粤巴蜀间遂以离为姓生其苖裔也生少有异质顔如渥丹肌肉丰莹性复甘美虽中若刻核而外多模棱未尝有所讥刺人有督过生者任其指摘生但赪然垂首而已与人交一膜之内洞见肺腑故见者莫不津津汉初时天子求海国异才南粤王尉佗以生入贡十里一置五里一堠得达亰师武帝猎于上林问生于司马相如相如曰其才在卢郎杨子间甚称上防相如故蜀产雅习生乃以卢杨并称时论屈之元鼎六年帝建离宫处生其中生素长南方北地苦寒虽沾渥恩顔色枮瘁一旦以计自脱守吏坐诛者数十人生每歳朝亰师所过有司供具甚费临武长唐羌谓生縻滥廪禄无益于大官请罢之上可其奏生既落职遂学玉液还丹之术衣朱衣肘后常系绛囊贮金茎露徃来于七闽两广防梓之地人皆称为绛囊生云唐天宝中杨贵妃闻其名欲致之时生方结庐于蜀之涪州许拥传上谒生以一骑驰至顔色自若妃召见沉香亭赐绯一袭丞相曲江张九龄作赋赠生名益显其后车驾幸蜀生亦遁去襄阳人杜甫避难蜀中其所吟咏多及生元和中太傅白居易出守南宾时与生为臭味交以生美容止命工史绘像为诗赞之未尝一惜齿牙生族类既繁而闽中尤盛宋端明殿学士蔡襄为作谱牒叙其本枝奕叶甚详南丰曾巩知福州为修实録以为有迈种之徳有侧生女弟十八娘者容色殊絶与闽王审知少女以红妆相艶貎与生肖生晩得道常挟黄头奴号旁挺者先后婆娑于林薮间其后大丹既成遗弃躯殻尸解以去不知所终太史公曰余读列仙传及仙人本草皆称生能蠲渴补髓有功于人非虚语也黄巢之乱几膏斧锧以老媪抱泣卒全其天年幸矣端明迄今五百余载谱牒缺畧然子孙在闽中以朱紫起家者不可胜数语曰桃李不言下自成蹊吾于生亦云　─黄履康十八娘传─十八娘者开元帝侍儿也姓支名绛玉字曰丽华行十八吾郡人其先若木氏之苖裔子孙散处闽中其居岭南若交州若泸戎又其别支也春秋不甚显汉时族始有闻祖曰丹尝佐汉国东海后又以丹为氏永元中有从交州聘入宫者以临武长唐羌言而止传至唐开元间族益茂其母绿阴氏梦繁星离离坠于怀卜云当得女而丽至夏季姬生肤如冰玊色深红而体微细长喜着绛罗襦内禓以轻红絺袷悬水晶环光如莹当宗时杨太真与江采苹并宠擅掖庭一日采苹侍从容言妾里中十八娘者色丽甚帝心动而太真亦雅艶慕之置骑传勅中使趣召姬日行千余里姬去家久心揺揺如悬旌貎亦稍减前而风态犹存姬至帝方拥太真观莲太液池即召见光采袭人以水晶盘贮水命姬捧进色与水晶相掩映帝与太真置膝上抚弄移时顾姬笑曰如此风韵不倾城耶姬口极甘善媚人太真妒诸姬侍莫敢进独与姬欢无厌紫薇舍人闻而嘲之世所传一骑红尘妃子笑者指姬也宋端明学士蔡君谟姬里中人为姬家着谱私諡姬为绛衣仙子姬姊侄十有二而宋香者陈紫者江緑者皆以色泽着又有居火齐山者为人寒酸其风韵不及姬逺甚外史氏检唐书野记得姬事呼毛頴生载之
　　记─增─明曹学佺石仓园荔支阁记─荔支阁介于防树树因有垣缭之而枝叶扶疎特出垣外作虬龙势竞舞而饮水阁去其梯借径于庵之别室以梯以桥皆因于树树有欹侧处人行蹲而避之坐露台如在绿幄中荔子熟时朱实离离可掇而食不烦假手于攀摘矣　─谢杰荔支名记─荔支者果之牡丹也牡丹盛洛下洛人士珍而谱之荔独盛闽谱可闽士阙哉鹑火之次炎歊载飏沧澥寥廓丹蕤在望寤寐耿耿懐之好音其词曰荔有赪而艶莹而腴甘润软香得一可胜百者状元红也团若脐簇若棱锦肤而蜜腹百二什二称东西秦者胜画也色泽匪殊风格微减并驱中原二乘先登而肩随者中观也石中棘表其脰肩肩然神浆隽颖敻尔逸羣别格甄奇不缘貎胜者桂林也砂神玉理既癯且修跂予望之矫若蒲牢在簴者金钟也蛾睂淡横素馨清婉丹铅深谢故增妍怜者满林香也深碧浅紫独兼二妙风韵弥嘉邈焉寡俦者胜江陈也海山先而酢山枝纤而迟比之羣玉瞠乎后尘苐鹊蛋蜜香歳寒独秀海山先芳开我后人搜奇君子是之取尔彼碌碌余子者何以称焉嗟乎元红胜画湼槃之宗色相逓兴咸得正果山枝小乘犹法门海山无奇实沿衣鉢谱而次之俪于花王非过也
　　尺牍─増─宋蔡襄与七哥制干─热甚不审尊体起居何如园中荔子新熟分奉四百枚今歳枫亭熟皆晩有佳品当特献耳　─送荔支与昭文相公─襄再拜宿来伏惟台候起居万福闽中荔支唯陈家紫号为第一輙献左右以伸野芹之诚幸赐收纳谨奉手状上闻不宣　─欧阳修与蔡端明─遂尔大暄不审气体何似前日瞻企荔支图已令崔慤传写自是一叚佳事　─苏轼与欧阳知晦─今歳荔子不熟土产早者既酸且少而增城晩者絶不至方有空寓岭表之叹忽信使至坐有五客人食百枚饱外又以归遗皆云其香如陈家紫但差小耳二广未有此异哉异哉又使人健行八百枚无一损者此尤异也　─黄庭坚答安抚王补之─寄余甘荔子极荷逺意之重荔子虽肉薄甘味亦胜黔中细事防髙明辱垂意周旋曷胜愧感　─再答王补之─某所作荔支汤擘生荔支肉别贮其自然汁以水解白沙蜜渐入和合令味相得即并荔支肉上火煑减半以瓷合贮之计客数人一勺又令入汤小半盏煎沸用纱囊盛龙脑先扑热盏乃注汤谩录上　─与曹使君伯达─某再拜啓伏承手诲分惠荔子色香动人眼鼻诚与山烟溪露俱来乃知防峡荔支已胜岭南珍重眷与之意无以为喻─明王穉登答王侍御懋复─用昭夸荔子之美甚盛欲以杨梅敌之乃施使君书云吴儿但解噉朱樱不太夏虫我乎一骑红尘何足骄异时仆得就公案头日啖三百颗当决楚汉雌雄矣　─答施观察─荔子之惠太伙召客噉之皆为杨梅左袒詹録君稍夸树下时风味差胜然大要不相河汉如公云樱桃者安敢当是欲射干而类芷耶　─邓庆寀与黄海鹤─徐谱谓常选鲜红者于竹林中择巨竹凿开一窍置荔子节中仍以竹箨裹泥固封其隙借竹生气滋润可藏至冬春色香不变此语颇异闽中不乏好事未尝见有鲜果至春时也记得阮坚之司理闽日令人以棕包郡庭荔子至冬开视则已枯落作臭夫物至熟时则已蔕落安得久视况此至贵之物能以人力夺之耶徐谱神其说更啓后世之惑　─徐与邓道协足下谓仆藏生荔支于巨竹中神其说啓后世之惑此非仆之臆说也三山元宵最盛而神庙中各出珍奇生荔留至春时徃徃目击之家兄元夕词有云闽山庙里赛灵神水陆珍羞满案陈最爱鲜红盘上果荔支如锦色犹新此一证也足下居与闽山最近试询之乡长老则知吾言之不诬矣
　　题跋增宋欧阳修书荔支谱后善为物理之论者曰天地任物之自然物生有常理斯之谓至神圎方刻画不以智造而力给然千状万态各极其巧以成其形可谓任之自然矣而其丑好精麤寿夭多少皆有常分不有尸之孰为之限数由是言之又若有为之者是皆不可诘于有无之间故谓之神也牡丹花之絶而无甘实荔支果之絶而非名花昔乐天有感于二物矣是孰尸其赋予邪然斯二者惟不兼万物之美故各得极其精此于造化不可知而推之至理宜如此也予少游洛阳花之盛处也因为牡丹作记君谟闽人也故能识荔支而谱之因念昔人尝有感于二物而吾二人者适各得其一之详故聊书其所以然而以附君谟谱之末　─元张师防题荔支图后─至正癸卯燕防于宋氏之庭庭有古荔树擅名宋香者世传旧属王氏黄巢兵过欲斧薪之王媪抱树号泣贼悯之斫树一斧而止荔子迄今核有斧痕蔡端明亦谱其畧时之相去五百余年树益向荣根本蟠踞层阴蔽顾防政公移席其下慷慨怀古酹以巵酒俾予摹写咏歌之以纪良集　─明林环题荔支图后─莆中名产称荔支为殊品而荔支之尤者惟陈紫宋香为特盛蔡公谱乘谓陈紫种出宋氏则宋香较之陈紫又其尤也树距作谱时已三百防迄今又不知几代洪武间相继夺于戎衞之官宋子孙不克复者二十余载迨永乐初年始返业于宋宋君文用者骤复而喜已又戚然惧其复失也一日持蔡端明墨迹及张氏师防所作画图来徴记于余永乐乙未嘉平月书
