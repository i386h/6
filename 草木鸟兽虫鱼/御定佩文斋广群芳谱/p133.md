<!-- { "loadSidebar": true } -->
　　原─周必大玉蘂辨证条蔓如荼防冬凋春茂柘叶紫茎玉蘂花苞初甚微经月渐大暮春方八出须如氷丝上缀金粟花心复有碧筩状类胆瓶其中别抽一英出众须上散为十余蘂犹刻玉然　─增─全芳备祖─玉蘂枝条髣髴葡萄叶类柘叶之尖圆梅叶之厚薄花类梅而萼瓣缩小心防黄类小净瓶暮春初夏盛开叶独后凋其花白玉色其香殊异其髙丈余是名玉蘂
　　彚考─原─剧谈录─上都安业坊唐昌观旧有玉蘂花甚繁每发若瑶林琼树元和中春物方盛车马寻玩者相继忽一日有女子年可十七八衣绣绿衣乘马峩髻防鬟
　　无簪珥之饰容色婉约迥出于众从以二女冠三女仆仆者皆丱头黄衫端丽无比既下马以白角扇障面直造花所异香芬馥闻于数十歩之外观者以为出自宫掖莫敢逼而视之伫立良久令小仆取花数枝而出将乘马廻谓黄冠者曰曩者玉峰之约自此可以行矣时观者如堵咸觉烟霏鹤唳景物辉焕举辔百歩有轻风拥尘随之而去须臾尘灭望之已在半天方悟神仙之游余香不散者经月余日时严给事休复元相国刘宾客白醉吟俱有闻玉蘂院真人降诗　─增─李德裕招隐山观玉蘂树诗注内署沈大夫所居阁前有此树每花落空中囘旋久之方集庭际大夫草诏之夕皆邀予同玩─原─蔡寛夫诗话─李衞公玉蘂花诗云玉蘂天中树金銮昔共窥注以为禁林有此木吴人不识自文饶赏玩始得名此为润州招隐山作也碑今裂为四叚在通判防中而招隐无复有此花矣询之土人皆莫知为何物或云即今扬州后土祠琼花是已自王元之始易其名晏元献常以李善文选注质之曰琼乃赤玉与此花不类也─渔隐丛话─沈傅师奉酬浙西尚书九丈招隐山观玉蘂戏书即事见懐之作丹徒令书其后云招隐玉蘂花以二公诗著名累经兵燬花偶存而刻本久失好事寻访每不满意住持置弗问者几人矣普觉来主法席求用治刻本礲石重镌游客玩花读诗顿还三百年旧观良足嘉美自晋宋招隐名甲京口古松脩竹清泉幽洞播在谈咏夸诩胜絶迩者采伐童赭寔不副名觉师培植扫剔立志弗倦加以年序苍翠环合景物增邃师与此寺此词同永其传尚勉之哉─增─髙斋诗话唐人题唐昌玉蘂诗云一树珑松玉刻成飘廊地色轻轻女冠夜觅香来处惟有堦前碎月明今玚花即玉蘂花也介甫以比玚谓当用此玚字盖玚玉名取其白耳鲁直又更其名为山矾谓可以染也庐陵叚谦叔多闻士也家藏异书古刻至多有杨汝士与叚二十二帖云唐昌玉蘂以少故见贵耳自来江南山山有之土人取以供染事不甚惜也则知玚花之为玉蘂断无疑矣傅子容见此帖乃作絶句云比玚更矾总未佳要须博物似张华因观异代前贤帖知是唐昌玉蘂花余放浪林泉之日久矣屡从樵夫野叟闻所谓郑花者指其木谓余曰此郑木也其叶如冻青髙二三丈或有小者亦丈余暮春开花如冻青花虽香而甚烈全不旖旎但山谷云江南野中有一种小白花木高数尺春开极香与余所见全不类─韵语阳秋─江南野中有小白花木高数尺春间极香土人呼为玚花玚玉名取其白也鲁直云荆公欲作传而陋其名予谓名曰山矾野人取其叶以染黄不借矾而成色故以名尔尝有絶句云髙节亭边竹已空山矾独自倚春风是也近见曾端伯髙斋诗话云此花即唐昌玉蘂花也所谓一树珑松玉刻成飘廊地色轻轻者以余观之恐未必然玉蘂佳名也此花自唐流传至今当以玉蘂得名不应舍玉蘂而呼玚鲁直亦不应舍玉蘂而呼山矾也岂端伯别有所据耶─容斋随笔─物以希见为珍不必异种也长安唐昌观玉蘂乃今玚花又名米囊黄鲁直易山矾者在江东弥山亘野殆与榛莽相似而唐昌所产至于神女下游折花而去以践玉峰之期不特俗士罕见虽神仙亦不识也─玉蘂辨证唐人甚重玉蘂故唐昌观有之集贤院有之翰林院亦有之皆非凡境也予往因亲旧自镇江招隐来远致一本种之轩槛再岁始着花不久当成树花蘂犹刻玉然花名玉蘂乃在于此宋子京刘原父宋次道博洽无比不知何故疑为琼花王元之知扬州但言未详何木俗呼为琼花子京何故以诬元之蔡君又引晏同叔之言以为证甚无谓也刘梦得雪蘂琼丝之句最为中的何必拘李善赤玉为之注耶音阵南史刘杳传所谓酒者予尝得醖法芳烈异常山谷似不必以杳传为据循俗讹作郑而江南乡音又呼郑为玚复疑未安于是创山矾之名然二诗并序初未尝及玉蘂止因好事者伪作唐人帖故曾端伯洪景卢皆信之其实诸公犹未见此花所谓信耳而不信目也　以玉蘂为玚起于曾端伯予与叚谦叔之子元恺同里巷往还至熟其父初无杨汝士帖小説难信类此　─原─全芳备祖─戴颙字仲若舍宅为招隐寺寺在京口放鹤门外古竹院相望数里孤处于万山荒凉之颠所由山径石卵累累不絶如线是名招隐寺有米元章碑以纪仲若之出处方丈有阁号招华梁昭明选文于中阁之左有亭名虎跑其泉清泛阁之右有亭名玉蘂巍扁其上亭之下有玉蘂二株对峙一架土人佥言此花自唐迄今天下只二株亦犹琼花之于维扬千余年间凡几遭兵燬幸存今唐长安白玉等观及御史所居阁前往往不可稽考而仅余此寺虽然李德裕沈傅师诗句可以究其终始欲天下皆知此花非山矾非琼花其夐出鲜俦而自成一家也故详纪其本末云　─长安志─安业坊唐昌观旧有玉蘂花乃唐昌公主所植
　　集藻─五言古诗─原─唐王琪玉蘂花─玉蘂生禁林地崇姿亦贵散漫溪谷中蓬茨复何异清芬信幽远素彩非妖丽苍烟蔽山日琼瑶为之晦岁久自扶疎岩深愈幽邃请观唐相吟俗眼无轻视　唐昌观中树曾降九天人銮驾久何许雪英如旧春岂无遗佩者来效捧以颦七言古诗─增─宋徐积玉女花二首并序─部使者林公作玉蘂二诗同使赵公属和亦以见命因吟之为玉女焉杨花可与名玉妃楚花可与名玉女天上瑶台是本居人在月宫合同处一难容赤水霞平生冷笑巫山雨此女持身色太严玉璧如盘求不许　国艶虽殊情太少蛾睂不画防瞳了新就明河洗面来更佩明珠蹋瑶草不用朱鸾与紫霞玉麒麟驾白云车君看面上都无邪更看身上都无瑕越王国女金可邀卓王孙女琴可招更有秦王家弄玉嫁人只被爱吹箫　─原─郑域─维扬后土庙琼花安业唐昌宫玉蘂判然二物本不同唤作一般良未是琼花雪白轻压枝大率形模八仙耳山溪行路多见之樵夫摧残如狝薙比之玉蘂似实非金粟氷丝那有此花须中有碧胆瓶别出珑璁高半指清馨静夜冲九天招引瑶台玉仙子乘风跃马汗漫游偷折繁香分月姊紫茎柘叶荼防条少到寻常人眼底翰林内苑集贤阁雨露承天近尺咫后人不识天上花又把山矾轻拟比叶酸而涩供染黄不着霜缣偏入纸江乡老少知此名郑玚音无正字方言土谚随舌讹鸟马成焉固应尔
　　五言律诗─原─唐李德裕招隐山观玉蘂树戏书即事奉寄江西沈大夫阁老─玉蘂天中树金闺昔共窥落英闲舞雪密叶乍低帷旧赏烟霄远前欢岁月移今来想顔色还似忆琼枝　─沈傅师奉酬浙西尚书九丈招隐山观玉蘂树戏书即事见懐之作─曾对金銮直同依玉树隂雪英飞舞近烟叶动摇深素萼年年密衰容日日侵劳君想华髪仅欲不胜簪　─增─羊士谔故萧尚书瘿柏斋前玉蘂树与王起居吏部孟员外同赏─柏寝闭何时瑶华自满枝天清凝积素风暖动芬丝留歩苍苔暗停觞白日迟因吟茂陵草幽赏待妍词
　　七言律诗─增─宋徐积瑶真诗二首有序─淮南转运林公次中所居之府有花一株旧名玉蘂公改曰瑶真即琼花之别本也琼赤玉也名其花者盖误矣杨楚二花同为一物而楚花独得瑶名也真者天下之良贵也故因物而寓之则存乎其心者不问可知盖未尝不在乎其真也既名其花遂名其馆谓山阳学官曰子能赋之否乎于是得律诗二章其亦庶乎述而赋之也此花所在宜开馆彼玉维瑶合比君每到黄昬成淡月却临晓后作团云人间伪采何如质物里孤芳自胜羣应笑马嵬坡下女太真为号系黄裙　不知记得瑶林否故国曾陪阆苑春色貌易分浑是正性情虽辨縂归真红尘世上无防物白雪宫中第几人若问谁何名玉女一般严静敌霜神　─原─杨东山题玉蘂花─才入平园便有声唐昌观里久知名已堆玉琖分金粟更插银花入翠罂萝蔓春风滕薛长山矾香气晋齐盟世间百卉应无限不遇王公枉一生　─增─周必大去夏孙从之示玉蘂佳篇时过未敢赓和今年此花盛开輙次严韵并以新刻辨证为献─食菜曾饕三百囷种花重看一番新洞仙旧赏沦无迹工部高吟必有神疉雪雅宜歌白雪送春仍欲买青春向来伪帖今氷释从此佳名编广轮　─次韵廷秀待制玉蘂─姑射山前雪照人长安水畔态尤真歩摇翘玉中心整璎珞涂金四面匀常笑荼防藏琅药独陪芍药殿余春自从唐氏来天女直到平园见后陈　─赵正则彦法司户沿檄而归玉蘂已过追赋车字韵诗奉答─春深游客竞繁华寳马香轮带麴车不为来看招隐树有谁肯顾野人家飞飞粉蝶须相映皎皎银蟾色共夸今得审言诗胜画传神何必赵昌花
　　五言絶句─增─唐郑谷中台题玉蘂─唐昌树已荒天意眷文昌日晩微风起春时雪满墙
　　七言絶句─原─唐严休复闻玉蘂院真人降二首─味道斋心祷玉宸魂销冷眼未逢真不如满树琼瑶蘂笑对藏花洞里人　羽车潜下玉山尘界何由覩蕣顔惟有无情枝上雪好风吹缀绿云鬟　─武元衡唐昌观玉蘂花─琪树年年玉蘂新洞中长闭彩霞春日暮落英铺地雪献花无复九天人　─张籍同严给事闻唐昌观玉蘂院近有仙过因成絶句二首─千枝花里玉尘飞阿母宫中见亦稀应共诸仙鬬百草独来偷折一枝归　五色云中紫凤车寻仙来到洞仙家飞轮囘处无踪迹惟有斑斑落地花　─刘禹锡和严给事闻唐昌观玉蘂花下有游仙二首─玉女来看玉树花异香先引七香车攀枝弄雪时囘首惊怪人间日易斜雪蘂琼丝满院春羽衣轻歩不生尘君平帘下徒相问长记吹箫别有人白居易酬严给事闻玉蘂花下有游仙─嬴女偷乘凤下时洞中潜歇弄琼枝不缘嗁鸟春饶舌青琐仙郎可得知　─惜玉蘂花有懐集贤王校书起─芳意将阑风又吹白云离叶雪辞枝集贤讐校无闲日落尽瑶华君不知─増─元稹酬严给事闻玉蘂花下有游仙─弄玉潜过玉树时不教青鸟出花枝的应未有诸人觉只是严郎卜得知　─原─杨巨源唐昌玉蘂花─晴空素艶照霞新香洒天风不到尘持赠昔闻将白雪蘂珠宫上玉华春　─杨凝唐昌观玉蘂花─瑶花玉蘂种何年萧史秦嬴向紫烟时控防鸾过旧邸摘花持献玉皇前　─增─宋徐和贾员外戬见赠玉蘂花栽─琼瑶一簇带花来便劚苍苔手自栽喜见唐昌旧顔色为君判病酌金罍
　　诗散句─增─宋杨万里─团酥刻玉比未暇雅静居然不尘污须信掇之天上竒细吐冰丝説心愫　─刘允叔─江南春晩经行地賸有唐昌玉蘂花露彩烟絺无限态氷清玉润白成葩　─刘克庄─玉蘂春隂密琅玕晚暑清　─原唐刘禹锡─凤池西畔图书府玉树玲珑景气闲　─宋赵清臣─正是清灯深雨夜空传玉蘂发春晴　─唐郑畋─小阁凉添玉蘂风
　　琼花【聚八仙花附见谱内】
