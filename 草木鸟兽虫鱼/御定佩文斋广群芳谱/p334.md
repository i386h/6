<!-- { "loadSidebar": true } -->
　　蛇牀　　　　　　　　　　　　　　　　─
　　增─尔雅─盱虺牀─注─蛇牀也─广雅─虺牀马牀也　─本草经蛇牀一名蛇米一名思益一名绳毒一名枣棘一曰墙蘼─注─近道田野墟落间甚多花叶正似蘼芜　─本草纲目─韩保升曰生下湿地所在皆有以扬州襄州者为良苏颂曰三月生苗高三二尺叶青碎作丛似蒿枝每枝上有花头百余结同一窠似马芹类四五月乃开白色又似繖状子黄褐色如黍米至轻虚李时珍曰其花如碎米攒簇其子两片合成似莳萝子而细亦有细棱气味苦平无毒治男子妇人风湿痹毒小儿惊癎温中下气暖丈夫阳气女子隂气久服轻身好顔色令人有子
　　别录─增─炮炙论─凡使须用浓蓝汁并百部草根自然汁同浸一伏时漉出日干却用生地黄汁相拌蒸之从巳至亥取出日干用　─日华本草─凡服食即挼去皮殻取仁微炒杀毒即不辣也作汤洗浴则生用之
　　藁本
　　增─本草纲目─藁本【苏恭曰根上苗下似禾藁故名】一名藁茇【出山海经】一名鬼卿一名鬼新一名微茎苏颂曰西川河东州郡及兖州杭州皆有之叶似白芷香又似芎防但芎防似水芹而大藁本叶细五月有白花七八月结子根紫色气味辛温无毒张元素曰乃太阳经风药其气雄壮寒气郁于本经头痛必用之药与木香同用治雾露之清邪中于上焦与白芷同作面脂既治风又去湿亦各从其类也
　　彚考─増─王氏谈录─公云京师市药须当精别市中藁本多杂以葳灵仙不可称辨往往误售入药遂不为効藁本盖柔细而芳香者是　─邵氏闻见录─夏英公病泄太医以虚治不効霍翁曰风客于胃也饮以藁本汤而止
　　【附录】徐黄
　　增─名医别录─徐黄生泽中大茎细叶香如藁本味辛平无毒主心腹积瘕茎主恶疮
　　蜘蛛香
　　增─本草纲目─蜘蛛香出蜀西茂州松潘山中草根也黑色有麤须状如蜘蛛及藁本芎防气味芳香彼人亦重之或云猫喜食之味辛气温无毒辟瘟疫中恶邪精鬼气尸疰
　　木香
　　增─本草纲目─木香一名蜜香一名青木香一名五木香一名南木香【李时珍曰木香草类也本名蜜香因其香气如蜜也缘沉香中有蜜香遂讹此为木香昔人谓之青木香后人因呼马兜铃为青木香乃呼此为南木香广木香以别之今人又呼一种蔷薇为木香愈乱真矣三洞珠囊云五香者五木香也一株五根一茎五枝一枝五叶叶间五节故名五香烧之能上彻九天金光明经谓之矩琵佗香】别录曰生永昌山谷陶景曰永昌今不复贡今皆从外国舶上来乃云出大秦国今皆以合香不入药用苏恭曰此有二种当以昆仑来者为佳西湖来者不善叶似羊蹄而长大花如菊花结实黄黑所在亦有之功用极多甄权曰出天竺是草根状如甘草也苏颂曰今惟广州舶上来他无所出根窠大类茄子叶似羊蹄而长大亦有如山药而根大开紫花者不拘时采根芽为药以其形如枯骨味苦黏牙者为良江淮亦有此种名土青木香不堪药用蜀本草言孟昶苑中亦尝种之云苗高三四尺叶长八九寸皱软而有毛开黄花恐亦是土木香种也雷斆曰其香是芦蔓根条左盘旋采得二十九日方硬如朽骨其有芦头丁盖子色青者是木香神也冦宗奭曰常自岷州出塞得青木香持归西洛叶如牛蒡但狭长茎高二三尺花黄一如金钱其根即香也李时珍曰南番诸国皆有一统志云叶类丝冬月取根晒干味辛温无毒乃三焦气分之药能升降诸气诸气膹郁皆属于肺故上焦气滞者用之乃金郁则泄之也中气不运皆属于脾故中焦气滞者宜之脾胃喜芳香也大肠气滞则后重膀胱气滞则癃淋肝气郁则为痛故下焦气滞者宜之乃塞者通之也彚考─增─隋书樊子盖传─大业五年车驾西廵将入吐谷浑子盖以彼多瘴气献青木香以御雾露
　　甘松香
　　增─广志─甘松出姑臧凉州诸山细叶引蔓丛生可合诸香及裛衣　─本草纲目─甘松香【产于川西松州其味甘故名金光明经谓之苦弥哆】苏颂曰黔蜀州郡及辽州皆有之丛生山野叶细如茅草根极繁密八月采之作汤浴令人身香治恶气卒心腹痛满下气理元气去气郁
　　山柰
　　增─本草纲目─山柰一名山辣【俗讹为三柰又讹为三赖或云本名山辣南人舌音呼山为三呼柰如赖故致谬误】生广中人家栽之根叶皆如生姜作樟木香气土人食其根如食姜切断暴干则皮赤黄色肉白色古之所谓廉姜恐其类也气味辛温无毒暖中辟瘴疠恶气治心腹冷气痛寒湿霍乱风虫牙痛入合诸香用
　　廉姜
　　增─本草纲目─廉姜一名姜彚一名蔟葰陈藏器曰似姜生岭南剑南李时珍曰生沙石中似姜大如蠃气猛近于臭南人以为虀其法陈皮以黑梅及盐汁渍之乃成也郑樵云似山姜而根大气味辛热无毒治胃冷温中下气消食益智
　　山姜
　　增─岭表录异─山姜茎叶皆姜也但根不堪食亦与豆花相似而微小尔花生叶间作穗如麦粒腌藏入甜糟中经冬如琥珀色辛香可爱用为鲙无以加矣又以盐杀治干者煎汤服之极除冷气　─本草纲目─山姜【与杜若同名】一名美草【陶宏景曰东人呼为山姜南人呼为美草】苏颂曰生九真交趾今闽广皆有之李时珍曰生南方叶似姜花赤色甚辛子似草豆根如杜若及高良姜今人以其子伪充草豆然其气甚猛烈气味辛热无毒治腹中冷痛辟谷止饥去恶气温中止霍乱功用如姜花及子辛温无毒调中下气破冷气滑食杀酒毒
　　集藻─五言古诗─增─唐刘禹锡崔元受少府自贬所还遗山姜花以诗荅之─故人博罗尉遗我山姜花采从碧海上来自谪仙家云涛润孤根隂火照晨葩静揺扶桑日对瀛洲霞世人受苦辛搴撷忘幽遐传名入帝里飞骑辞天涯王济本尚味石崇方鬬奢雕盘多不识绮席乃增华驿马损筋骨贵人滋齿牙顾予藜藿士持此重咨嗟
　　五言律诗─增─唐刘禹锡奉和郑相公以寄考功十弟山姜花俯赐篇咏─采撷黄姜蘂封题青琐闱共闻调膳日正是退朝归响为纎筵发情随绿翰飞故将天下宝万里与光辉
　　豆
　　增─海药本草─红豆生南海诸谷高良姜子也其苗如芦其叶如姜花作穗嫩叶卷之而生微带红色嫩者入盐累累作朶不散落须以朱槿花染令色深善醒醉解酒毒　─桂海虞衡志─红豆花丛生叶痩如碧芦春末发初开花抽一榦有大箨包之箨解花见一穗十蘂淡红鲜妍如桃杏花色蘂重则下垂如葡萄又如火齐缨络及翦防鸾枝之状每蘂心有两瓣人谓之比目连理云　─本草纲目─高良姜一名蛮姜【陶宏景言此姜始出高良郡故名按高良即今高州汉为高凉县吴改为郡则高良当作高凉也】气味辛大温无毒治胃中冷逆霍乱腹痛止痢治风破气健脾胃寛噎膈破冷癖除瘴疟子名红豆蔲气味主治畧同　─酉阳杂爼─白豆蔲出迦古罗国呼为多骨形如芭蕉叶似杜若长八九尺冬夏不凋花浅黄色子作朶如葡萄初出微青熟则变白七月采　─本草纲目─白豆子圆大如白牵牛子其殻白厚其仁如缩砂仁气味辛大温无毒治积冷气止吐逆反胃消谷下气散肺中滞气治噎膈除疟疾解酒毒　─桂海虞衡志─草豆蔲入梅汁盐渍令色红干以荐酒曰红盐草果鹦舌即红盐草果之珍者实始结即频取红盐干之才如小舌　─本草纲目─草豆【南方异物志谓之漏蔲通志谓之草果金光明经谓之苏乞迷罗纳】苏颂曰岭南皆有之苗如芦叶似山姜杜若根似高良姜二月间花作穗房生于茎下嫩叶卷之而生初如芙蓉花微红穗头深红色其叶渐广花渐出而色渐淡亦有黄白色者结实若龙眼子而锐皮无鳞甲皮中子如石榴瓣夏月熟时采之干气味辛温濇无毒温中治心腹痛呕吐下气止霍乱一切冷气消酒毒调中补胃健脾消食治瘴疟噎膈反胃痞满痰饮积聚开郁破气杀鱼肉毒制丹砂彚考─增─宋史地理志─庆远府贡生豆蔲草豆蔲　─五代史─防牱蛮天成二年贡草豆蔲二万个　─环氏吴记─黄初二年魏求豆蔲　─南方草木状─旧说红豆蔲花食之破气消痰进酒增倍泰康二年交州贡一篚上试之有验以赐近臣　─集仙传─轩辕集不知何许人唐宣宗召见时京师素无豆蔲荔支花上因语及集袖中出之二花各数百朶皆连枝叶鲜明芳洁如新折者　─西溪丛语─杜牧之诗云娉娉嫋嫋十三余豆蔲梢头二月初不解豆蔲之义阅本草豆蔲花生叶间南人取其未大开者谓之含胎花言尚小如姙身也　─花经─豆蔲花四品六命
　　集藻─赋散句─增─晋左思蜀都赋─草则藿蒳豆蔲五言律诗─增─宋范成大咏红豆蔲花诗─绿叶蕉心展红苞竹箨披贯珠垂宝络翦防倒鸾枝且入花栏品休论药裹宜南方草木状为尔首题诗
　　诗散句─增─唐李渉─瘴山江上重相见醉里同看豆蔲花─韩翃─春生豆蔲枝　─梁简文帝─江南豆蔲生连枝缩砂蔤
　　增─图经本草─缩砂蔤岭南山泽间有之苗茎似高良姜高三四尺叶长八九寸濶半寸以来三月四月开花在根下五六月成实五七十枚作一穗状似益智而圆皮厚而皱有粟纹外有细刺黄赤色皮间细子一团八隔可四十余粒如大黍米外微黑色内白而香似白豆蔲仁七月八月采之辛香可调食味及蜜煎糖纒用本草纲目─缩砂蔤仁气味辛温濇无毒治一切气消食和中止痛安胎补肺醒脾养胃益肾理元气通滞气散寒饮胀痞噎膈呕吐除咽喉口齿浮热化铜铁骨硬
　　益智
　　增─南方草木状─益智子如笔毫长七八分二月花色若莲着实五六月熟味辛杂五味中芬芳亦可盐曝出交阯合浦　─广州记─叶如蘘荷长丈余其根上有小枝高八九寸无花萼茎如竹箭子从心中出一枝有十子丛生大如小枣其中核黑而皮白核小者佳含之摄涎秽四破去核取外皮蜜煑为粽食味辛　─异物志─益智子类薏苡长寸许如枳椇子味辛辣香如豆蔲　─本草纲目─今之益智子形如枣核而皮及仁皆似草豆蔲气味辛温无毒益气安神补不足利三焦调诸气益脾胃理元气补肾虚治冷气腹痛
　　彚考─增─南方草木状─建安八年交州刺史张津常以益智子粽饷魏武帝　─二十六国春秋─安帝元年卢循为广州刺史遗刘裕益智粽裕乃荅以续命汤　─庐山记山果有益智蒲萄　─东坡杂记─海南产益智花实皆作长穗而分三节其实熟否以岁之丰歉其下节以蚕禾中上亦如之大凶之岁则皆不实盖罕有三节并熟者其为药治气止水而无益于智智岂求之于药其得此名者岂以知岁耶
　　集藻─书─增─宋僧慧远荅卢循书─捐饷六种深抱情至益智乃是一方异味即于僧中行之
　　五言古诗─增─梁刘孝胜咏益智─挺芳铜岭上擢颖石门端连丛去本叶杂和委雕盘宁推不迷草讵识聪明丸傥逢公子宴方厌永夜欢
　　荜茇
　　增─南方草木状─蒟酱生于蕃国者大而紫谓之荜茇酉阳杂爼─荜拨出摩伽陁国呼为荜拨梨拂林国呼为阿梨诃咃苗长三四尺茎细如箸叶似蕺叶子似桑椹八月采　─图经本草─岭南特有之多生竹林内正月发苗作丛高三四尺其茎如筯叶青圆如蕺菜濶二三寸如桑面光而厚三月开花白色在表七月结子如小指大长二寸以来青黒色类椹子而长九月收米晒曝干南人爱其辛香或取叶生茹之复有舶上来者更辛香─本草纲目─荜拨草木状作荜茇陈藏器本草作毕勃
