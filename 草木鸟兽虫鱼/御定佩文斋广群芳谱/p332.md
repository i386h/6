<!-- { "loadSidebar": true } -->
　　增─本草纲目─柴胡【柴旧作茈苏恭曰茈古柴字】一名地薰一名芸蒿一名山菜一名茹草【李时珍曰嫩则可茹老则采而为柴故有芸蒿诸名而根名柴胡也】苏颂曰关陜江湖间近道皆有之以银州者为胜二月生苗甚香茎青紫坚硬微有细线叶似竹叶而梢小亦有似斜蒿者亦有似麦门冬叶而短者七月开黄花根淡赤色似前胡而强生丹州者结青子与他处者不类其根似芦头有赤毛如防尾独窠长者好李时珍曰银州即今延安府神木县所产柴胡长尺余而微白且软不易得也北地所产者亦如前胡而软今人谓之北柴胡是也入药亦良南土所产者不似前胡正如蒿根强硬不堪使用其苗有如韭叶者竹叶者以竹叶者为胜其如邪蒿者最下也近时有一种根似桔梗沙参白色而大市人以伪充银柴胡殊无气味不可不辨气味苦平无毒治心腹肠胃中结气饮食积聚寒热邪气五劳七伤头痛目昏耳鸣诸疟妇人产前产后诸热小儿痘疹时疾内外热不解单煮服之良
　　彚考─增─战国防─今求柴胡桔梗于沮泽则累世不得一焉及之睾黍梁父之隂则郄车而载耳　─炮炙论─茈胡出银州银县西畔生处多有白鹤绿鹤于此飞翔是茈胡香直上云间若有过往闻者皆气爽也
　　别录─增─炮炙论─凡采得银州柴胡去须及头用银刀削去赤薄皮少许以麤布拭净剉用勿令犯火立便无効
　　前胡
　　增─本草纲目─前胡【孙愐唐韵作湔胡】苏颂曰陜西梁汉江淮荆襄州郡及相州孟州皆有之春生苗青白色似邪蒿初出时有白芽长三四寸味甚香美又似芸蒿七月内开白花与葱花相类八月结实根青紫色今鄜延将来者大与柴胡相似但柴胡赤色而脆前胡黄色而柔软为不同耳一说今诸方所用前胡皆不同汴京北地者色黄白枯脆絶无气味江东乃有三四种一种类当归皮斑黑肌黄而脂润气味浓烈一种色理黄白似人参而细短香味都微一种如草乌头者肤赤而坚有两三岐为一本皆非真前胡也今最上者出吴中又寿春生者皆类柴胡而大气芳烈味亦浓苦李时珍曰前胡有数种惟以苗高一二尺色似邪蒿叶如野菊而细痩嫩时可食秋月开黪白花类蛇牀子花其根皮黑肉白有香气为真大抵北地者为胜故方书称北前胡云气味苦微寒无毒治一切气破症结开胃下食通五脏主霍乱转筋骨节烦闷反胃呕逆气喘咳安胎小儿一切疳气清肺热化痰热散风邪
　　别录─增─炮炙论─凡修治先用刀刮去苍黑皮并髭细剉以甜竹沥浸令润日中晒干用
　　防风
　　原─防风一名屏风一名回芸一名回草一名铜芸一名蕳根一名百枝一名百蜚【本草纲目云防者御也其功疗风最要故名屏风者防风隐语也曰芸曰茴曰蕳者其花如茴香其气如芸蒿蕳兰也】出齐州龙山最善淄青兖者亦佳今汴东淮浙皆有之茎叶俱青绿色茎深而叶淡似青蒿而短小春初嫩时紫红色采作菜茹极爽口五月开细白花中心攒聚作大房似莳萝花实似胡荽子而大根土黄色与蜀葵根相类二月十月采关中生者三月六月采然轻虚不及齐州者良气温味辛而甘治三十六种风男子一切劳劣补中益神通利五脏心烦体重羸痩盗汗散头目中滞气经络中留湿得葱白能行周身又有石防风出河中府根如蒿根而黄叶青花白五月开花六月采根曝干亦疗头风
　　彚考─增─博物志─太原晋阳以北生屏风草─酉阳杂俎香州防风子可乱毕拨　─原─金銮密记─白居易在翰林赐防风粥一瓯剔取防风得五合余食之口香七日别录─原─制用─江淮所产多是石防风生于山石之间二月采嫩苗作菜辛甘而香呼为瑚菜其根麤丑子亦可种　入药以黄色脂润头节坚如蚯蚓头者为好白者多沙条不堪用　─禁忌─义头者令人发狂义尾者发人痼疾
　　独活
　　增─本草纲目一独活一名羌活一名羌青一名独揺草一名防羌使者一名胡王使者一名长生草【陶景曰一茎直上不为风揺故曰独活别录曰此草得风不揺无风自动故名独揺草李时珍曰独活以羌中来者为良故有羌活胡王使者诸名】苏颂曰独活羌活出蜀汉者佳春生苗叶如青麻六月开花作丛或黄或紫结实时叶黄者是夹石上所生叶青者是土脉中所生本经云二物同一类今人以紫色而节密者为羌活黄色而作块者为独活而陶隐居言独活色微白形虚大用与羌活相似今蜀中乃有大独活类桔梗而大气味亦不与羌活相类用之微寒而少効今又有独活亦自蜀中来类羌活微黄而极大收时寸解干之气味亦芳烈小类羌活又有槐叶气者今京下多用之极効验意此为真者大抵此物有两种西蜀者黄色香如蜜陇西者紫色秦陇人呼为山前独活李时珍曰独活羌活乃一类二种以中国者为独活西羌者为羌活按王贶易简方云羌活须用紫色有蚕头鞭节者独活是极大羌活有白如鬼眼者寻常皆以老宿前胡为独活者非也气味甘平无毒治风寒金疮癎痓疝瘕疗诸贼风百节痛风五劳七伤利五脏及伏梁水气
　　彚考─增─文系─唐刘师贞之兄病风梦神人曰但取胡王使者浸酒服便愈师贞访问皆不晓复梦其母曰胡王使者羌活也求而用之兄病遂愈
　　别录─增─炮炙论─采得细剉以淫羊藿拌挹二日干去藿用免烦人心
　　土当归
　　增─本草纲目─近时江淮山中出一种土当归长近尺许白肉黑皮气芬香如白芷人亦谓之水白芷用充独活气味辛温无毒除风和血煎酒服之闪抝手足同荆芥葱白煎汤淋洗之
　　都管草
　　增─图经本草─都管草生宜州田野根似羌活头岁长一节苗高一尺许叶似土当归有重台二月八月采根隂干施州生者作蔓又名香毬蔓长丈余赤色秋结红实四时皆有采其根枝淋洗风毒疮肿　─桂海虞衡志─都管草一茎六叶解蜈蚣毒
　　升麻
　　增─本草纲目─升麻一名周麻【李时珍曰其叶似麻其性上升故名按张揖广雅吴普本草并云升麻一名周升麻则或指周地如今人呼川升麻之义今别录作周麻非省文即脱误也】陶景曰旧出宁州者第一形细而黒极坚实今惟出益州好者细削皮青绿色谓之鸡骨升麻北部亦有而形虚大黄色建平亦有而形大味薄不堪用苏颂曰蜀汉陜西淮南州郡皆有之以蜀川者为胜春生苗高三尺以来叶似麻叶并青色四五月着花似粟穗白色六月以后结实黑色根如蒿根紫黑色多须气味甘苦平微寒无毒解百毒辟瘟疫瘴疠邪鬼蛊毒治阳明头痛补脾胃去风邪疗痈肿能发浮汗消斑疹行瘀血
　　彚考─增─前汉书地理志─益州郡县有牧靡─注─李奇曰靡音麻即升麻杀毒药所出也　─博物志─牧靡草可以解毒鸟多误食中毒必急飞往牧靡山啄牧靡草以解之─水经注─涂水出建宁郡之牧靡县南山县山并即草
　　以立名山在县东北焉句山南五百里山生牧靡可以解毒百世方盛
　　别录─增─炮炙论─采得刮去麤皮用黄精自然汁浸一宿干剉蒸再用　─本草纲目─今人惟取里白外黑而实者谓之鬼脸升麻去须及头芦剉用
　　苦参
　　增─本草纲目─苦参一名苦【与蔬部苦同名异物】一名苦骨一名地槐一名水槐一名菟槐一名骄槐一名野槐一名白茎别录又名芩茎绿白陵郎虎麻【李时珍曰苦以味名参以功名槐以叶形名也】苏颂曰其根黄色长五七寸许两指麤细三五茎并生苗高三四尺以来叶碎青色极似槐叶春生冬凋其花黄白色七月结实如小豆子河北生者无花子五六月十月采根干李时珍曰七八月结角如萝卜子角内有子二三粒如小豆而坚气味苦寒无毒治心腹结气症瘕积聚黄疸逐水补中明目养肝胆气安五脏平胃轻身定志利九窍除风热止渴杀虫疗痈肿疮疹泻血热痢
　　彚考─增─梦溪笔谈─予尝苦腰重久坐则旅距十余歩然后能行有一将佐见予曰得无用苦参洁齿否予时以病齿用苦参数年矣曰此病由也苦参入齿其气伤肾能使人腰重后有太常少卿舒昭亮用苦参揩齿岁久亦病腰自后悉不用苦参腰病皆愈
　　别录─增─炮炙论采根用糯米浓泔汁浸一宿其腥秽气并浮在水面上湏重重淘过即蒸之从巳至申取晒切用
　　白鲜
　　增─本草纲目─白鲜一名白羶一名白羊鲜一名地羊鲜一名金雀儿椒【陶景曰俗呼为白羊鲜气息正似羊羶故又名白羶李时珍曰鲜者羊之气也此草根白色作羊羶气其子累累如椒故有诸名】陶宏景曰近道处处有以蜀中者为良苏颂曰今河中江宁府滁州润州皆有之苗高尺余茎青梢白如槐亦似茱萸四月开花淡紫色似小蜀葵花根似小蔓青皮黄白而心实山人采嫩苗为菜茹气味苦寒无毒治一切风热疮癣时疾黄疸风痹欬逆小儿惊癎通关节利九窍及血脉其花同功
　　延胡索
　　增─本草纲目─延胡索一名元胡索陈藏器曰延胡索生奚国从安东来根如半夏李时珍曰今二茅山西上龙洞种之每年寒露后栽立春后生苗叶如竹叶样三月长三寸高根丛生如芋卵样立夏掘起气味辛温无毒治妇人诸血病除风治气暖腰膝破症癖扑损瘀血专治一身上下诸痛用之中的妙不可言盖能活血化气第一品药也
　　贝母
　　增─尔雅─贝母─注─根如小贝圆而白华叶似韭─陆玑诗疏─蝱今药草母也其叶如栝楼而细小其子在根下如芋子正白四方连累相着有分解也　─本草纲目─贝母一名勤母一名苦菜一名苦花一名空草一名药实【陶景曰形似聚贝子故云贝母】苏颂曰河中江陵府郢寿随郑蔡润滁州皆有之二月生苗茎细青色叶亦青似荞麦叶随苗出七八月开花碧绿色形如鼓子花八月采根根有瓣子黄白色有数种陆玑诗疏所云今近道出者正类此郭璞尔雅注所云罕复见之雷斆曰贝母中有独颗圆不作两瓣无皱者号曰丹龙精不入药用误服令人筋脉永不收惟以黄精小蓝汁服之立解气味辛平无毒治伤寒烦热邪气疝瘕喉痹乳难金疮风痉疗结胸欬上气止烦热渴出汗安五脏和骨髓消痰润心肺治时疾黄疸散心胸郁结之气研末防目去肤瞖烧灰傅人畜恶疮
　　彚考─增─诗鄘风─陟彼阿丘言采其蝱─酉阳杂爼─许卑山人言江左数十年前有商人左膊上有疮如人面亦无他苦商人戏滴酒口中其面亦赤以物食之凡物必食食多觉防内肉胀起疑胃中也或不食之则一臂痹也有善医者教其歴试诸药金石草木悉与之至贝母其疮乃聚眉闭口商人喜曰此药必治也因以小苇筒毁其口灌之数日成痂遂愈
　　石蒜
　　增─本草纲目─石蒜一名乌蒜一名老鸦蒜一名蒜头草一名防防酸一名一枝箭一名水麻【蒜以根状名箭以茎状名】李时珍曰处处下湿地有之春初生叶如蒜秧及山慈姑叶背有剑脊四散布地七月苗枯乃于平地抽出一茎如箭簳长尺许茎端开花四五朶六出红色如山丹花状而瓣长黄蘂红须其根状如蒜皮色紫赤肉白色此有小毒而救荒本草言其可□熟水浸过食盖为救荒尔一种叶如大韭四五月抽茎开花如小萱花黄白色者谓之铁色箭功与此同二物并抽茎开花后乃生叶叶花不相见气味辛甘温有小毒治肿毒疔疮恶核可水煎服取汗及捣傅之又中溪毒者酒煎半升服取吐良
　　龙胆
