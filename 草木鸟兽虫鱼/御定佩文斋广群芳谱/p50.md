<!-- { "loadSidebar": true } -->
　　原─蔓菁─名芜菁【北人名蔓菁并汾河朔间烧食其根呼为芜根芜菁南北之通称】一名葑一名湏一名薞芜一名荛一名芥【尔雅云湏薞芜疏云陈宋之间谓之葑幽州人谓之芥陈楚谓之蘴齐鲁谓之荛闗西谓之芜菁赵魏谓之大芥七者一物也】一名九英菘【塞北河西种者名九英蔓菁亦曰九英菘】一名诸葛菜【蜀人呼为诸葛菜】　增本草─蔓菁一名马王菜【苖猺獠狫地方产菜味涩多刺即诸葛菜也相传为马殷所遗故名】一名鸡毛菜【夏月则枯蔬圃复谓之鸡毛菜】苖名蘴【孙愐云蘴芜菁苖也】根为沙吉木儿【防古人呼其根云】　─原─根长而白形如胡萝卜霜后特软美蒸煮煨任用梢似芋魁含有膏润颇近谷气茎麤叶大而厚濶夏初起薹开黄花四出如芥结角亦如芥子匀圆似芥子紫赤色茎叶稍逊于根亦柔腻不类他菜人久食蔬菜无谷气即有菜色食蔓菁者独否蔓菁四时皆有四时皆可食春食苖初夏食心亦谓之薹秋食茎冬食根数口之家能莳数百本亦可终岁足蔬子可打油然灯甚明每亩根叶可得五十石每三石可当米一石是一亩可得米十五六石则三人卒岁之需也此菜北方甚多河东太原所出其根极大又出西番吐谷浑地气味苦温无毒常食通中下气利五脏止消渴去心腹冷痛解麪毒入丸药服令人肥健尤宜妇人彚考─増─书禹贡─包匦菁茅─注─菁菜也可以为葅　─诗风─采葑采菲无以下体─注─下体根也葑菲根茎皆可食而其根则有时而美恶　─风─爰采葑矣沬之东矣唐风─采葑采葑首阳之东　原后汉书桓帝纪─永兴二年诏司校尉部刺史曰蝗灾为害水变仍至五谷不登人无宿储其令所伤郡国种芜菁以助人食　北史孟信传信为赵平太守政尚寛和权豪无犯山中老人曽以防酒馈之信和顔接引殷勤劳问乃自出酒以铁铛温之素木盘盛芜菁葅惟此而已　─吕氏春秋─菜之羙者具区之菁　增─急就章老菁蘘荷冬日藏　─吴歴曹公数遣亲近密觇诸将有宾客酒食者輙因事害之备时闭门将入种芜菁曹公使人闚门既去备谓张飞闗羽曰吾岂种菜者乎曹公必有疑意不可复留　─南方草木状─芜菁岭峤以南俱无之偶有士人因官携种就彼种之出地则变为芥亦橘种江北为枳之义也原─刘宾客嘉话录─公曰诸葛所止令兵士独种蔓菁者何绚曰莫不是取其才出甲者生啗一也叶舒可煮食二也久居随以滋长三也弃去不惜四也囘则易寻而采之五也冬有根可劚食六也比诸蔬属其利不亦溥乎曰信矣三蜀之人亦呼蔓菁为诸葛菜江陵亦然增─兼明书─今人呼菘为蔓菁云北地生者为蔓菁江南生者为菘其大同而小异耳食疗本草所论亦然明曰此盖习俗之非也余少时亦谓菘为蔓菁常见医方用蔓菁子为辟谷药又为涂头油又用之消毒肿每讶菘子有此诸功殊不知其所谓近读齐民要术乃知蔓菁是萝卜苖平生之疑涣然冰释即医方所用蔓菁子皆萝菔苖也汉桓帝时年饥劝人种蔓菁以充饥诸葛亮征蛮令军人种萝菔则萝菔蔓菁为一物无所疑也然则北人呼菘为蔓菁与南人不同者亦有由也盖鼎峙之世文轨不同魏武之父讳嵩故北人呼蔓菁而江南不为之讳也亦犹吴主之女名二十而江南呼二十为念而北人不为之避也由此言之蔓菁本为萝菔苖亦已明矣或曰根苗一物何名之异乎答曰按地骨苗名枸杞芎防苗名蘼芜藕苗名莲荷亦其类也斯例实繁不可胜纪何独蔓菁萝菔不可异名乎又曰今北人呼为蔓菁者其形状与江南菘菜不同何也答曰凡药草果实蔬菜逾境则形状小异而况江南北地乎　─尔雅翼─今蔓菁园中无蜘蛛是其所畏也　─云南记─巂州界缘山野间有菜大叶而麤茎其根若大萝菔土人蒸煮其根叶而食之可以疗饥名之为诸葛菜云武侯南征用此菜莳于山中以济军食亦犹广都县山栎木谓之诸葛木也　─原─五台山深谷中居人每人岁种三百六十本日食一本不妨絶粒
　　集藻五言古诗─増─唐韩愈感春黄黄芜菁花桃李事已退狂风簸枯榆狼籍九衢内春序一如此汝顔安足赖谁能驾飞车相从观海外　宋苏轼狄韶州煮蔓菁芦菔羮─我昔在田间寒庖有珍烹常支折脚鼎自煮花蔓菁中年失此味想像如隔生谁知南岳老解作东坡羮中有芦菔根尚含晓露清勿语贵公子从渠嗜羶腥七言古诗─増─宋张耒郭圃送芜菁感成长句芜菁至南皆变菘菘羙在上根不食瑶簪玉笋不可见使我每食思故国西邻老翁知我意盈筐走送如雪白蒸烹气味元不改今晨一餐如南北孔明用蜀最艰窘百计捃拾无遗防当时此物助军行渭上襃中有遗植英雄临事究琐屑终服竒才屈强敌想见躬耕自灌畦当时有意谁能测
　　七言絶句─原─宋陆游芜菁─往日芜菁不到吴如今幽圃手亲锄凭谁为向曹瞒道彻底无能合种蔬
　　诗散句─増─宋朱弁─手摘诸葛菜自煮东坡羮　─原─唐温庭筠─刘公春尽芜菁色华廐愁深苜蓿花　─増─韩偓厌闻趋竞喜闲居自种芜菁亦自锄　─宋唐庚─兎葵燕麦浑闲事只有芜菁到处生　─杨万里─花叶蔓菁非蔓菁吃来自是甜底冰　─金秦畧─一叚芜菁浑着角叶间犹有几花黄─原─唐杜甫─冬菁饭之半　─増─宋张耒─芜菁苖过茁　韩琦─黛抹蔓菁花满畦　─苏轼─蔓菁宿根已生叶　─杨万里─早觉蔓菁扑鼻香
　　别録─増─荆楚岁时记─仲冬采撷芜菁葵等杂菜干之并为咸葅有得其和者并作金钗色　─原酉阳杂俎─婺州僧清简家园蔓菁忽变为莲　梦溪笔谈菜品中芜菁菘芥之类遇旱其标多结成花或如莲花或作龙蛇之形此常性无足怪者熙宁中李宾客及之知润州园中菜花悉成荷花仍各有一佛坐于花中形如雕刻莫知其数暴干之其相依然或云李氏之家奉佛甚谨故有此异　种植耕地欲熟七月初种一亩用子三升种法先薙草雨过即耕不雨先一日灌地使透次日熟耕作畦或耧种或漫撒覆土厚一指五六日内有雨不湏灌无雨戽水灌沟中遥润之勿浇土令地实以沙土高者为上故墟坏墙尤佳宜厚壅之择子下种出甲后即耘出小者为茹若不欲移植取次耘出存其大者令相去尺许若欲移植俟苖长五七寸择其大者移之先耕熟地作畦深七八寸起土作垄艺苖其上垄土虚浮根大倍常　一法子欲陈用鳗鲡汁浸之曝干种可无虫取子者当六七月种来年四月收若中春种亦即生薹与秋种者同熟但根小茎矮子少耳供食者正月至八月皆可种凡遇水旱他谷已晩但有隙地即可种此以济口食　一法地方一尺五寸植一本一步十六本一亩三千六百本每本子一合可得三石六斗比菜子可多三四倍利　─制用─十月终犁出蔓菁根数晒过冬月蒸食甜而有味和羊肉煮食甚美春生薹苖亦菜中上品四月收子打油比脂麻易种收多临用熬动少掺脂麻炼熟与小油无异子九蒸九曝捣为粉可涂帛菜割讫寻手择而瓣之挂屋隂风凉处勿令烟熏使味苦燥则候天隂润苫之不候隂则碎折久不苫则涩　─作咸葅法─择好菜捆作小束用极咸盐水洗过纳瓮中茎叶颠倒安置之勿用淡水洗易烂洗菜盐水澄清入瓮没菜即止不必调和色仍青用时水洗去醎汁煮为茹与生菜无异　─作汤葅法─好菜择讫即入热汤中煠出冷水濯过盐醋中熬胡麻油香而且脆多作可留至春若菜已萎水洗漉出经宿生之然后煠干叶屑之和谷作粥食
　　【附录】菲
　　増─尔雅─菲芴─注─即土瓜也─疏─菲似葍茎麤叶厚而长有毛三月中蒸鬻为茹甘美可作羮幽州人谓之芴今河内人谓之宿菜　菲蒠菜─注─菲草生下湿地似芜菁华赤色可食
　　同蒿
　　増─本草─同蒿一名蓬蒿【形气同蓬蒿故名】　─原─同蒿茎肥叶绿有刻缺微似白蒿甘脆滑腻四月起薹髙二尺余开花深黄色状如单瓣菊花一花结子近百成毬如地菘及苦荬子最易繁茂以佐日用最为佳品主安气养脾胃消水饮多食动风气熏心令气满
　　别录─原─种植─肥地治畦如种他菜法二月下种可为常食秋社前十日种可为秋菜如欲存种留春菜收子
　　蒌蒿
　　原─蒌蒿一名白蒿一名蘩【尔雅云蘩皤蒿注云白蒿也】一名蔏【尔雅云购蔏蒌注云蒌蒿也生下田初出可啖】一名由【一作游】胡【尔雅云繁由胡】一名旁勃【尔雅云北海人谓之旁勃】有水陆二种【尔雅通谓之蘩曰蘩皤蒿即今陆生艾蒿也辛熏不美曰蘩由胡即今水生蒌蒿也又曰蘩之丑秋为蒿则通指水陆二种而言谓其春时各有种名至秋老则皆呼为蒿矣】形状相似但水生者辛香而羙生陂泽中二月发苗叶似嫩艾而岐细面青背白其叶或赤或白其根白脆采其根茎生熟葅曝皆可食盖嘉蔬也
　　彚考─原─诗周南翘翘错薪言刈其蒌　─召南─于以采蘩于沼于沚　─増─豳风─春日迟迟采蘩祁祁─传─采蘩所以生蚕也　─原─左传苹蘩蕰藻之菜可荐于鬼神可羞于王公　─増─左传─夫人执蘩菜以助祭　─神仙服食经─十一月采旁勃勃白蒿也白兎食之寿八百岁
　　集藻─文散句─増─楚屈原大招─吴酸蒿蒌不沾薄只诗散句─増─宋苏轼─蒌蒿满地芦芽短正是河豚欲上时涧蔬煮蒿节　碎青蒿凉饼滑　─黄庭坚─蒌蒿数
　　节玉簪横　蒌蒿芽甜草头辣　─方岳─蒌蒿苗肥寒绿　─元戴帅初─水味野栽蒿白瘦　─耶律楚材─细煎蒌蒿韭黄
　　别录─原─制用蒌蒿根茎白熟葅曝皆可食　生挼醋腌为葅食之甚益人　采蒌蒿茎微用盐腌曝干味甚美可以寄逺　嫩苖以沸汤瀹过浸于浆水则成虀如以清水或石灰水矾水拔之去其猛气晒干可留制食腌焙干极香美
　　【附录】牡蒿
　　増─尔雅─蔚牡菣─注─无子者─疏─一名马新蒿─本草─一名齐头蒿【诸蒿叶尖此独奓而秃故有齐头之名】三四月生苗其叶扁而本狭末奓有秃岐嫩时可茹秋开细黄花结实大如车前实而内子微细不可见故人以为无子也
　　彚考─増─诗小雅─蓼蓼者莪匪莪伊蔚─疏─蔚牡蒿也
　　【附录】藾蒿
　　増─尔雅─苹藾萧─注─今藾蒿也初生亦可食─疏─叶青白色茎似箸而轻肥始生香可生食又可蒸食─本草─　苹即陆生皤蒿俗呼艾蒿
　　彚考─増─诗小雅─呦呦鹿鸣食野之苹　─全唐诗话─唐文宗听政暇博览羣书一日延英顾问宰相诗云呦呦鹿鸣食野之苹苹是何草宰相李珏杨嗣复陈夷行相顾未对珏曰臣按尔雅苹是藾萧上曰朕看毛诗疏叶圆而花白丛生野中似非藾萧
　　【附录】邪蒿
　　増─本草─邪蒿叶纹皆邪根茎似青蒿而细软色浅不臭三四月生苗根叶皆可茹
　　彚考─増─北史儒林传─邢峙以经入授皇太子厨宰进太子食菜有邪蒿峙令去之曰此菜有不正之名非殿下宜食文宣闻而嘉之赐以被褥缣纩
　　【附録】防蒿
　　増─尔雅─莪萝注─今莪蒿也亦曰防蒿─疏─一名萝蒿生泽田渐洳之处叶似邪蒿而细科生三月中茎可生食又可蒸香美味颇似蒌蒿　─本草─一名抱娘蒿似小蓟宿蒿先于百草
　　彚考─増─诗小雅─菁菁者莪─注─即莪蒿也
　　白菜
