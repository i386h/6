<!-- { "loadSidebar": true } -->
　　增─图经本草土红山生南恩州山野中大者高七八尺叶似枇杷而小无毛秋生白花如粟粒不实福州生者作细藤似芙蓉叶其叶上青下白根如葛头土人取根米泔浸一宿以清水再浸一宿炒黄为末生姜煎服治劳瘴甚效叶味甘微寒无毒治骨节疼痛劳热瘴疟
　　藜芦
　　增─本草纲目─藜芦一名山葱一名葱苒一名葱菼一名葱葵一名丰芦一名憨葱一名鹿葱【黒色曰黎其芦有黒皮裹之故名根际似葱俗名葱管藜芦是矣北人谓之憨葱南人谓之鹿葱】苏颂曰陜西山南东西州郡皆有之辽州均州解州者尤佳三月生苖叶似初出防心又似车前茎似葱白青紫色高五六寸上有黑皮裹茎似防皮有花肉红色根似马肠根长四五寸许黄白色二月三月采根隂干此有二种一种水藜芦茎叶大同只是生在近水溪涧石上根须百余茎不中药用今用者名葱白藜芦根须甚少只是三二十茎生高山者为佳均州土俗亦呼为鹿葱气味辛寒有毒治蛊毒欬逆泄痢肠澼头疡疥瘙恶疮杀诸虫毒去死肌疗哕逆喉痹鼻中息肉吐上膈风涎暗风癎病小儿痰疾末治马疥癣
　　【附录】山慈石
　　增─名医别录─山慈石生山之阳正月生叶如藜芦茎有衣一名爰茈气味苦平无毒主女子带下
　　【附录】参果根
　　增─名医别录─参果根生百余根根有衣裹茎三月三日采根一名百连一名乌蓼一名防茎一名鹿蒲味苦有毒治鼠瘘
　　【附录】马肠根
　　增─图经本草─马肠根生秦州叶似桑三月采叶五月六月采根苦辛寒有毒治蛊除风叶疗疮疥
　　水藜芦
　　增─本草纲目─水藜芦一名黄藜芦一名鹿骊鹿骊俚人呼为黄藜芦小树也叶如樱桃叶狭而长多皱纹四月开细黄花五月结小长子如小豆大气味苦辛温有毒治疥癣杀虫
　　附子
　　增─广雅─防蒵毒附子也一岁为萴子二岁为乌喙三岁为附子四岁为乌头五岁为天雄　本草纲目─正者为乌头多岐者为乌喙细长三四寸者为天雄根旁如芋散生者为附子旁连生者为侧子五物同出而异名苏颂曰五者今并出蜀土苗高三四尺茎作四棱叶如艾其花紫碧色作穗其实细小如桑椹状黑色本只种附子一物成熟后乃有四物以长二三寸为天雄割削附子旁尖角为侧子附子之絶小者亦名侧子元种者为乌头其余大小者皆为附子以八角者为上李时珍曰乌头有两种出彰明者即附子之母今人谓之川乌头春未生子故春采为乌头冬则生子已成故冬采为附子其天雄乌喙侧子皆是生子多者因象命名附子气味辛温有大毒治风寒欬逆邪气寒湿踒躃拘挛破症坚积聚血瘕金疮腰脊风寒心腹冷痛霍乱温中暖脾胃除脾湿肾寒补下焦阳虚除脏腑沉寒三阳厥逆治三隂伤寒中风痰厥气厥柔痓癫癎暴泻脱阳久痢寒疟瘴气久病呕哕反胃噎膈乌头助阳退隂功同附子而稍缓
　　彚考─增─诗大雅─堇荼如饴　─国语─寘堇于肉─注─贾逵曰堇乌头也　─淮南子─天下之物莫凶于鸡毒然而良医槖而藏之有所用也─注─鸡毒乌头也　─博物志─乌头天雄附子一物春秋冬夏采各异也　─明皇十七事─宗好神仙往往诏郡国征奇士有张果者所为变怪不测上谓力士曰吾闻奇士至人外物不能败其中试饮以堇汁不死者乃奇士也会天寒甚乃使以汁进果果遂饮尽二巵醇然如醉者顾曰非佳酒也　药谱─川乌头别名昌明童子　─琐碎录─滑台风土极寒民啖附子如啖芋栗　─益部方物略记─陶景以天雄乌头附子皆出建平谓之三建　─癸辛杂识─三建汤用附子川乌天雄而莫晓其命名之义因观谢灵运山居赋曰三建异形而同出盖三物皆一种类是知古药命名皆有所本祖也　─明防典─四川成都府岁贡天雄二十对附子五十对乌头五十对漏蓝二十斤
　　集藻─记─增─宋杨天惠彰明附子记─緜州故广汉地领县八惟彰明出附子彰明领乡二十惟赤水廉水会昌昌明宜附子总四乡之地为田五百二十顷有奇然税稻之田五菽粟之田三而附子之田止居其二焉合四乡之产得附子一十六万觔已上然赤水为多廉水次之而会昌昌明所出微甚凡上农夫岁以善田代处前期輙空田一再耕之莳荠麦若巢糜其中比苖稍壮并根叶耨覆土下后耕如初乃布种每亩用牛十耦用粪五十斛七寸为垅五寸为符终亩为符二十为垅千二百垅从无衡深亦如之又以其余为沟为涂春阳愤盈丁壮毕出疏整符垅以需风雨雨过輙振拂而骈持之既又挽草为援以御短日其用工力比他田十倍然其岁获亦倍称成之凡四乡度用种千斛以上出龙安及龙州齐归木闲青捶小平者良其播种以冬尽十一月止采撷以秋冬九月止其茎类野艾而泽其叶类地麻而厚其花紫叶黄蕤长苞而圆其盖其实之美恶视功之勤窳以故富室之入常美贫者虽接畛或不尽然又有七月采者谓之旱水拳缩而小盖附子之未成者然此物谓畏恶猥多不能常熟或种美而苖不茂或苖秀而不充或以酿而腐或以暴而挛若有物焉隂为之故园人将采常祷于神或目为药妖云其酿法用醢醅安密室淹覆弥月乃发以时暴凉久干定方出酿时其大有如拳者已定不輙盈握故及两者极难得盖附子之品有七实本同而末异其初种之小者为乌头附乌头而傍生者为附子又左右附而偶生者为鬲子又附而长者为天雄又附而尖者为天锥又附而上者为侧子又附而散者为漏蓝子皆脉络连贯如子附母而附子以贵故独专附名自余不得与焉凡种一而子六七以上则其实皆小种一而子二三则其实稍大种一而子特生则其实特大此其凡也附子之形以蹲坐正节角少为上有节多鼠乳者次之形不正而伤缺风皱者为下附子之色以花白为上铁色次之青绿为下天雄乌头天锥以丰实盈握为胜而漏蓝侧子园人以乞役夫不足数也大率蜀人饵附子者少惟陜辅闽淛宜之陜辅之贾才市其下者闽淛之贾才市其中者其上品皆士大夫求之盖贵人金多喜奇故非得大者不厌然土人有知药者云小者固难用要知半两以上皆良不必及两乃可此言近之按本经及志载附子出犍为山谷及在山南嵩高齐鲁间以今考之皆无有误矣又曰春采为乌头冬采为附子大谬又云附子八角者良其角为侧子愈大谬与余所闻絶异岂所谓尽信书则不如无书者类耶
　　赞─增─宋宋祁附子赞─附堇而生翠茎紫蕤生蜀者良三建则非
　　七言絶句─增─宋林景熈越州陶山附子冈─洞霞疑接台峰近石栈空歌蜀道难一种灵苖人不识半山霜露夜痕干
　　别录─增─本草纲目─韩保升曰附子乌头天雄侧子乌喙采得以生熟汤浸半日勿令灭气出以白灰裛之数易使干又法以米粥及糟麯等淹之并不及前法苏颂曰五物収时一处造酿其法先于六月内造大小麪麴未采前半月用大麦煮成粥以麴造醋候熟去糟其醋不用大酸酸则以水觧之将附子去根须于新瓮内淹七日日搅一徧捞出以疎筛摊之令生白衣乃向慢风日中晒之百十日以透干为度若猛日则皱而皮不附肉陶宏景曰凡用附子乌头天雄皆热灰微炮令拆勿过焦惟姜附汤生用之俗方每用附子须甘草人参生姜相配者正制其毒故也雷斆曰凡使乌头宜文武火中炮令皴拆擘破用若用附子须底平有九角如铁色一个重一两者即是气全勿用杂木火只以柳木灰火中炮令皴拆以刀刮去上孕子并去底火擘破于屋下平地上掘一土坑安之一宿取出焙干用若隂制者生去皮尖底薄切以东流水并黑豆浸五日夜漉出日中用朱震亨曰凡乌附天雄须用童子小便浸透煮过以杀其毒并助下行之力入盐少许尤好或以小便浸二七日拣去壊者以竹刀毎个切作四片井水淘净逐日换水再浸七日晒干用李时珍曰附子生用则发散熟用则峻补生用者须如隂制之法去皮脐入药熟用者以水浸过炮令发拆去皮脐乘熟切片再炒令内外俱黄去火毒入药又法每一个用甘草二钱盐水姜汁童便各半盏同煮熟出火毒一夜用之则毒去也
　　乌头
　　增─尔雅─芨堇草─注─即乌头也江东呼为堇─本草纲目乌头一名乌喙一名草乌头【按药谱别名小昌明】一名土附子一名奚毒一名耿子一名毒公一名金鸦苗名莨一名独白草一名鸳鸯菊汁煎名射罔【此即乌头之野生于他处者俗谓之草乌头亦曰竹节乌头出江北者曰淮乌头日华子所谓土附子者是也乌喙即偶生两岐者今俗呼为两头尖因形而名其实乃一物也附子天雄之偶生两岐者亦谓之乌喙非此乌头也草乌头取汁晒为毒药射禽兽故有射罔之称】吴普曰正月始生叶厚茎方中空叶四四相当与蒿相似陶宏景曰今采用四月亦以八月采捣茎汁煎为射罔猎人以傅箭射禽兽十步即倒中人亦死宜速觧之李时珍曰处处有之根苗实并与川乌头相同但此系野生又无酿造之法其根外黑内白皱而枯燥为异尔然毒则甚焉气味辛温治中风除寒湿痹欬逆上气破积聚寒热消冷痰痃癖治头风喉痹痈肿疔毒乃至毒之药非风顽急疾不可轻投
　　白附子
　　増─本草纲目─白附子【因与附子相似故名实非附子类也】苏恭曰本出高丽今出凉州以西生砂碛下湿地独茎似鼠尾草细叶周匝生于穗间根形似天雄李珣曰徐表南州异物记云生东海新罗国及辽东苗与子相似李时珍曰根正如草乌头之小者长寸许干者皱纹有节气味辛甘大温有小毒治心痛血痹行药势中风失音一切冷风气面皯瘢疵
　　彚考─增─楚国先贤传─孔休伤颊有瘢王莽赐玉屑白附子香与之消瘢　─酉阳杂俎─药草异号章阳羽白附子也
　　天南星
　　増─本草纲目─天南星一名虎掌一名虎膏一名鬼蒟蒻【苏颂曰天南星即虎掌小者名由跋李时珍曰虎掌因叶形似之天南星因根圆白如老人星状故名】苏颂曰虎掌河北州郡有之初生根如豆大渐长大似半夏而扁年乆者根圆及寸大者如鸡卵周匝生圆牙三四枚或五六枚三四月生苖髙尺余独茎上有叶如爪五六出分布尖而圆一窠生七八茎时出一茎作穗直上如鼠尾中生一叶如匙裹茎作房旁开一口上下尖中有花微青褐色结实如麻子大熟即白色自落布地一子生一窠九月苖残取根又曰天南星处处平泽有之二月生苗似荷梗其茎高一尺以来叶如蒟蒻两枝相抱五月花似蛇头黄色七月结子作穗似石榴子红色二月八月采根似芋而圆扁气味苦温有大毒治心痛寒热结气积聚伏梁伤筋痿拘缓利水道除隂下湿风疝瘕伤寒时疾中风麻痹除痰下气利胸膈攻坚积消痈肿傅金疮疥癣蛇虫咬伤
　　彚考─增─药谱─天南星别名半夏精─文房宝餙─以竹梢甘露和天南星渍纸一宿裁之刀去如飞
　　【附录】虎掌草
　　增─图经本草─江州一种草叶大如掌面青背紫四畔有牙如虎掌生三四叶为一本冬青不结花实治心疼寒热积气
　　蒟蒻
