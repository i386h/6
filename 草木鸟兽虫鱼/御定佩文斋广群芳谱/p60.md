<!-- { "loadSidebar": true } -->
　　别录─原─种植─下种宜甲子庚子壬寅辛巳黄道开成日二月上旬为上时三月上旬为中时四月上旬为下时至五六月止可种藏瓜耳藏瓜皮厚可收藏者预先将畦劚数遍以土熟为度加熟粪一层又翻转以耙耧平水饮足将子用软布包裹水湿生芽出天晴日中种子于内掩以浮土二指厚每晨以清粪水灌浇俟苗长茂带土移栽苗大发旺用竹刀开其根跗间纳大麦一粒结瓜硕大而乆栽苗之畦修治与上同粪要熟而细一切草根须去尽　─收子─取生数叶即结瓜者谓之本母子留至极熟摘下截去两头取中央者洗净晾干置干燥处勿令浥湿浥湿则难生　─卫瓜─瓜生蚁用羊骨引至旁弃去瓜中黄甲小虫喜食瓜叶宜以緜兜罥去瓜忌香尤忌麝香一触之輙痿死一法瓜旁种葱蒜能辟麝─藏瓜─淋过灰晒干藏瓜茄至冬如新─制用─新摘瓜开作两片将子与瓤去净盐腌二三日晾干入卤酱掩十余日滚水冷洗净晾干入好麪酱腌极嫩黄瓜整腌之尤肥羙茄同此　又法黄瓜茄不拘多少先用酱黄铺在缸内次以鲜瓜茄铺一层盐一层又下酱黄一层瓜茄一层盐一层如此层层相腌五七宿烈日晒之欲作干瓜取出曝之不必用水
　　南瓜
　　原─南瓜附地蔓生茎麤而空有毛叶大而绿亦有毛开黄花结实形横圆而竪扁色黄有白纹界之微凹煮熟食味麪而腻亦可和肉作羮又有畨南瓜实之纹如南瓜而色黑绿蔕颇尖形似葫芦二瓜皆不可生食　─増本草─南瓜四月生苗引蔓甚繁一蔓可延十余丈节节有根近地即着叶状如蜀葵大如荷叶花如西瓜花结瓜正圎大如西瓜上有棱如甜瓜一本可结数十颗其色或绿或黄或红子如冬瓜子肉厚色黄─农桑通诀浙中一种隂瓜宜隂地种之秋熟色黄如金皮肤稍厚可藏至春食之如新疑即南瓜也
　　丝瓜
　　原─丝瓜一名蛮瓜一名布瓜一名天罗絮一名天丝瓜蔓生茎绿色有棱而光叶如黄瓜叶而大无刺深绿色宜高架喜背阳向阴开大黄花【五出微似胡瓜花蘂瓣俱黄】少以盐清可茶结实状如瓜有短而肥者有长而瘠者【瓜大寸许长一二尺或三四尺深绿色有皱瓜首如鳖首】嫩者煮熟加姜醋食同鸡鸭猪肉炒食佳不可生食性冷解毒多食败阳九月将老者取子留作种瓤丝如网可涤器
　　集藻─七言絶句─増─宋杜北山咏丝瓜─寂寥篱户入泉声不见山容亦自清数日雨晴秋草长丝瓜沿上瓦墙生─赵梅隠咏丝瓜─黄花褪束绿身长白结丝包困晓霜
　　虚瘦得来成一捻刚偎人面染脂香
　　冬瓜【呼东瓜者非】
　　原─冬瓜一名白瓜一名水芝一名地芝【见广雅】一名蔬□在处莳之附地蔓生茎麤如指有毛中空叶大而青有白毛如刺开白花实生蔓下长者如枕圎者如斗皮厚有毛初生青绿经霜则青皮上白如涂粉肉及子亦白八月断其梢简实小者摘去止留大者五六枚经霜乃熟十月足收之味甘微寒性急善走除小腹水胀利小便止渇益气除满耐老去头靣热链五脏有热病者宜食阴虚及患寒疾人久病人忌之霜降后方可食不然成反胃病　─増─本草─其瓤谓之瓜练白虚如絮可以浣练衣服其子谓之瓜犀在瓤中成列
　　彚考─増─清异录─果中子繁者惟夏瓜冬瓜石榴故嗜果者目瓜为百子瓮─瀛厓胜览─苏门荅刺国东瓜久留不败　─学圃余疏─天下结实大者无若冬瓜味虽不甚佳而性温可食─广东志─昆山冬瓜延蔓苍藤径寸实长三四丈大逾围
　　集藻─七言絶句─増─宋郑安晓咏冬瓜─翦翦黄花秋复春霜皮露叶防长身生来笼统君休笑腹里能容数百人别录─原─种植─齐民要术─种冬瓜法傍墙阴地作区围二尺深五寸以熟粪及土相和正月晦日种既生以柴木倚墙令其缘上旱则浇之　冬瓜十月区种如区种瓜法冬则推雪着区上为堆润泽肥好乃胜春种　─收藏宜髙燥处忌近盐醋及扫箒鸡大触犯与芥子同安置可经年不壊　─收子─瓜蔕湾曲贴肉者雌瓜也俟极老取子收高燥处勿浥湿留作种　─制用─荆楚嵗时记─七月采瓜犀为面脂瓤亦可作澡豆　─齐民要术─冬瓜削去皮子于芥子酱中或羙豆酱中藏之佳　─増─齐民要术─瓜芥菹用冬瓜切长三寸广一寸厚二分芥子少与胡芹子合熟研去滓与好酢盐之下瓜唯久益佳也食经藏梅瓜法先取霜下老白冬瓜削去皮取肉方正薄切如手版细施灰罗瓜着上复以灰覆之煮皮乌皮梅汁器中细切瓜令方三分长二寸熟煠之以投梅汁数月可食以醋石榴子着中并佳也　─物类相感志夏月衣蒸以冬瓜汁浸洗其迹自去─原─多能鄙事─蜜煎经霜老冬瓜去皮及近瓤者用近皮肉切片沸汤焯过放冷以石灰汤浸一宿去灰水以蜜放银石器内熬熟下瓜片微煎漉出别用蜜煎瓜色微黄倾出待冷以磁礶收炼蜜养之　蒜冬瓜以老者去皮瓤切作一指濶白矾石灰煎汤焯过温水泡去灰气控干每斤用盐二两蒜瓣三两同捣碎拌冬瓜装入磁器添熬过好醋浸之　冬瓜仁七升绢袋盛投三沸汤中须臾取出曝干如此三度清苦酒渍一宿曝干为末日服方寸匕能令人肥恱眀目延年不老又法取子三五升去皮为丸空心日服三十丸令人白净如玉又能补肝眀目治男子五劳七伤　恱泽面容白瓜仁五两桃花四两白杨皮二两为末食后白汤服方寸匕日三服欲白加瓜仁欲红加桃花三十日面白五十日手足俱白一方有橘皮无杨皮　跌扑伤损用干冬瓜皮一两真牛皮胶一两剉入锅内炒存性研末每服五钱好酒热服仍饮酒一瓯厚盖取微汗其痛即止　损伤腰痛冬瓜皮烧研酒服一钱
　　壶卢【本草云壶酒器卢饮器此物各象其形故名俗作葫芦】
　　増─本草─壶卢一名瓠瓜一名匏瓜【圆者曰匏亦曰瓢】─原─葫芦匏也一名藈姑蔓生茎长须架起则结实圎正亦有就地生者大小数种有大如盆盎者有小如拳者有柄长数尺者有中作亚腰者茎韧有丝如筋叶圆有小白毛面青背白开白花有甘苦二种甘者性冷无毒利水道止消渴苦者有毒不可食惟可佩以渡水陆农师曰项短大腹曰瓠【长如越瓜首尾如一者】细而合上曰匏【无柄而圆大形扁者】似匏而肥圆者曰壶【匏之有短柄大腹者】　─増─本草─李时珍曰长瓠悬瓠【瓠之一头有腹长柄者仐人以为茶酒瓢】壶卢瓠瓜蒲卢【细腰者今之药壶卢广志谓之约腹壶亦有大小二种】名状不一其实一类各色也处处有之但有迟早之殊并以正月下种生苗引蔓延縁其叶似冬瓜叶而稍团有柔毛嫩时可食五六月开白花结实白色大小长短各有种色瓤中之子齿列而长谓之瓠犀【尔雅云瓠栖瓣注云瓠中瓣也】
　　彚考─増─诗风─匏有苦叶─疏─匏叶少时可为羮今河南及扬州人恒食之八月中坚强不可食故云苦叶　─原豳风─八月断壶　─小雅─南有樛木甘瓠累之　幡幡瓠叶采之亨之　─大雅─酌之用匏　─増─礼记月令─仲冬行秋令则瓜瓠不成　─郊特牲─器用陶匏以象天地之性也　─周礼地官─场人掌国之场圃而树之果蓏珍异之物─注─蓏瓜瓠之属─原─论语─吾岂匏瓜也哉焉能系而不食　増─晋书杜预传─预初攻江陵吴人知预病瘿惮其智计以瓠系狗颈示之　─南齐书卞彬传─彬性饮酒以瓠壶瓢勺杬皮为肴着帛冠十二年不改易以大瓠为火笼什物多诸诡异自称卞田居妇为傅蚕室　─梁书萧琛传─始琛在宣城有北僧南度惟赍一葫芦中有汉书序传僧曰三辅旧老相传以为班固真本琛固求得之　─北齐书武成胡后传─后母范阳卢道约女初懐孕有胡僧诣门曰此宅瓠卢中有月既而生后　─唐书柳玭传─玭尝述家训以戒子孙曰余旧府髙公先君兄弟三人俱居清列非速客不二羮胾夕食龁卜瓠而已皆保重名扵世　─管子─六畜育扵家瓜瓠荤菜百果备具国之富也─原─庄子─恵子谓庄子曰魏王贻我大瓠之种我树之成而实五石以盛水浆其坚不能自举也剖之以为瓢则瓠落无所容非不呺然大也吾为其无用而掊之庄子曰夫子固拙于用大矣子有五石之瓠何不虑以为大樽而浮乎江湖而忧其瓠落无所容则夫子犹有蓬之心也夫─増─韩非子─齐有居士田仲者宋人屈谷见之曰谷闻先生之义不恃仰人而食今谷有树瓠之道坚如石厚而无窍愿献之仲曰夫瓠所贵者谓其可以盛也今厚而无窍则不可剖以盛物而任重如坚石则不可以剖而以斟吾无以瓠为也曰然谷将以欲弃之今田仲不恃仰人而食亦无益人之国亦坚瓠之类也　─鹖冠子─贱生扵无所用中河失船一壶千金─淮南子─百人浮不若一人挈而趋─注─浮瓠也─新序─魏文侯见箕季墙壊不治问其故曰不时又进
　　瓠羮文侯曰墙壊不筑敎我无夺民农功贻我瓠羮教我无多敛百姓　─太康地记─朱崖儋耳无水唯种大瓠藤断其汁用之亦足　─世说─陆士衡初入洛咨张公所宜诣曰刘道真是其一既往刘尚在哀制中性嗜酒礼毕初无他言唯问东吴有长柄壶卢卿得种来否陆兄弟殊失望乃悔往　─记事珠─王筠好弄葫芦每吟咏则注水扵葫芦倾已复注若掷之扵地则诗成矣─酉阳杂俎─儋崖种瓠成实率皆石余　─卢氏杂说─郑余庆清俭有重徳一日忽召亲朋官数人防食众皆惊朝僚以故相望重皆凌晨诣之至日髙余庆方出闲话移时诸人皆枵然余庆呼左右曰处分厨家烂蒸去毛莫拗折项诸人相顾以为必蒸鵞鸭之类逡巡舁台盘出酱醋亦极香新良久就餐每人前下粟米饭一椀蒸葫芦一枚相国餐羙诸人强进而罢　─清异录─瓠少味无韵荤素俱不相宜俗呼净街槌　─埤雅─瓠叶庶人之菜也菜无微于瓠叶　─原─妇人归外家外舅姨皆以新葫芦儿赠之俗云宜长外甥
　　集藻─五言律诗─原─唐杜甫除架─束薪已零落瓠叶转萧疎幸结白花了宁辞青蔓除秋虫声不去暮雀意何如寒事今牢落人生亦有初　─郑审酒席赋得匏瓢─华阁与贤开仙瓢自逺来幽林常伴许陋巷亦随囘挂影怜红壁倾心向绿杯何曽斟酌处不使玉山頽　─増─元范梈种瓠─或言种瓠蔓长必翦其标乃实余齐所种因树为架蔓縁不已果多虗花欲去之虑伤其凌霄之意因赋五言为之解嘲云岂是阶庭物支离亦自竒已殊凡草蔓缀得好花枝带雨宁无实凌霄必有为啾啾羣鸟雀从汝踏多时　─秋后瓠果成一实轮囷可爱余嘉其晚成而不羣荅赋云─嘉瓠吾所爱孤髙更可人不虚种植意终系发生神有叶诚藏用无容岂识真眀年应见汝众子亦轮囷
　　七言律诗─増─金麻九畴三弟手植瓢材且有诗予亦戏作─为爱胡卢手自栽弱条柔蔓渐萦囘素花飘后初成实碧荫浓时可数枚试问老禅藤缴去何如防子杖挑来早知瓠落终无用只合江湖养不才
　　五言絶句─増─眀髙啓摘瓠─轮囷卧霜露秋晓摘初归自笑诗人骨何由似尔肥
　　七言絶句─増─宋杨万里─笑杀桑根甘瓠苗乱他桑叶上他条向人更逞廋藏巧却到桑梢挂一瓢
　　诗散句─増─宋孝武帝─匏浆调秋叶　─唐李白─鲁叟悲匏瓜　─朱庆余─荒蔓露青匏　─宋陆防─家园瓜瓠渐轮囷─元王逢─篱落缘云瓠子肥─眀僧道衍─嫩瓠肥白才
　　燖豝
