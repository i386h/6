<!-- { "loadSidebar": true } -->
　　路图上师行营憇形便之次至闗岭有秦时柏一株虽质榦不枯而枝叶略无存者既标图间裕陵披图顾问左右偶以御笔防其枝间而叹其阅嵗之久也后郡奏秦朝柏忽复一枝再荣殿中有记当时奏图叹赏之语私相耸异以为天人笔泽所加便同雨露之施　─少林集録─嵩山汉武帝登封时神人呼万嵗之所峰之半乃昔嵩阳观故基有唐天寳年碑刻碑东古柏五株积翠婆娑可爱中有一株尤大五人聮手抱之围始合下一石刻曰汉武帝封大将军　─山川纪异─汉阳县西柏泉寺有古井世传大禹植柏于大别山其根盘曲直至井底今柏根尚存又大别山阳太平兴国寺前亦有古柏俗传禹治水时所植者　─化源记─柏叶仙人田鸾家居长安常闻道者有长生术遂入华山求问真侣心愿恳至至山下数十里见黄冠自山而出鸾遂礼谒祈问隐诀黄冠指柏树示之曰此即长生药也何必深逺但问志何如尔鸾遂捜寻仙方云侧柏服之久而不已可以长生乃取柏叶曝干为末服之稍莭荤味心志専一至六七十日未有他益但觉时时烦热至二年余病热头目如裂举身生疮而鸾意终不舍至七八年热疾益甚其身如火人不可近皆闻柏叶气诸疮溃烂黄水遍身如胶忽自云体今小可湏一沐浴遂命置一斛温水于室数人舁卧斛中遂于斛中寝三日方悟呼人起之身上诸疮皆已扫去光彩明白发绀緑顿觉耳目鲜明自云初寝梦黄冠数人持旌节导引谒上清遍礼古来列仙皆谓曰柏叶仙人来此遂授以仙术谓曰且止于人世修行后有位次当相召也自此絶谷于嵩阳年百二十三嵗无疾而终异香满室空中闻音乐声乃造青都赴仙约耳　─原─燕谈─寇莱公知巴东县手植双柏于庭民比之甘棠谓之莱公柏后大火柏与公祠俱焚莆阳郑赣为令悼柏之焚惜公手植不忍翦伐种凌霄花于下使附榦而上以着公之遗徳且慰邦人之去思云　─増─西溪丛语─青龙寺老柏院有布衣张在题一絶于院壁云南隣北舍牡丹开年少寻芳去又回唯有君家老柏树春风来似不曽来元祐中州学教授毕仲愈题跋刻石于平岚亭上　─姚氏残语─太祖以柏为界尺谓之隔笔简　─避暑録话─柏竒峻坚痩似李元膺　─遯斋闲览─余靖庆歴中知桂州州境穷僻处有林木延袤数十里每至月盈之夕輙有笛声发于林中甚清逺土人云闻之已数十年终不知其何怪也公遣人寻之见其声出一大柏树中乃伐取以为枕声如期而发公甚寳惜凡数年公之季弟欲穷其怪命工解视但见木之文理正如人在月下吹笛之像虽善画者莫能及重以胶合之则不复有声矣　─玉堂闲话─髙祖在襁褓之时母置放其荘柏树之隂而往饷田比及饷回日斜而树影不移　─墨客挥犀─壶山有柏木一株长数尺半化为石半犹是坚木蔡君谟见而异焉因运至私第余在莆阳日亲见之　─老学庵笔记─真宗御集有苑中赏花诗十首内一首龙柏花李文饶平泉山居草木记有蓝田之龙柏宋子京又有真珠龙柏诗刘子仪晁以道朱希真亦皆有此作予长于江南未甞见也或云本出鄜坊间　─方舆胜览─桔柏渡在昭化县今昭化驿有古柏土人呼桔柏故名　─逰武夷山记─峰山有仙柏树古而青翠可赏─成都记─日就殿以文柽绮柏为材─原─五色线─嵩山天封观有古柏三株武后封五品大夫防百余歩俗云大小将军─増─济南行记─岱岳观有汉柏柯叶甚茂　─蜀都杂抄─蜀都大抵雨多风少故竹树皆修耸少陵古柏二千尺人讥其痩长诗固有放言要之蜀产与他逈异谓柏之森森者惟蜀为然所谓乔木如山者亦惟蜀为然　─逰香山寺记─至洪光寺入石门路甚修平可歩古柏夹之外不见林上不见颠枝榦交防人行道上苍翠扑衣日影注射如荇藻凌乱可数百歩复折而上如是者凡十有一每登一折必右俯木末左瞰絶壁壁皆甃石为之嵗久若天造柏从石罅出多类鬼工初登一二盘竒在柏稍上诸山如螺髻自柏外见则又竒至七八盘山尽在下精蓝名墅棊布绣错金碧晃耀目境屡换殆无暇问柏竒矣　─桐柏山志─柏香峰四望隂岩垂磴万仭上多柏木　─金陵诸园记─东园一曰太傅园两柏异榦合杪下可出入曰柏门　─天中记─广汉梁泉县汉故道县也龙女山多紫柏华阳志云梁泉有紫柏坂　─嵩逰记─嵩阳宫外有汉武帝封三将军柏柏肤殻皆脱去独存肉理色苍白大者围六人次四次三人计千百年物矣其最大者南枝一节瘇甚盖木瘿也祖庵左一柏云恵能谒祖时从鉢盂中带至也余为
　　书六祖手植柏五字　─原─涌幢小品─髙祖取婺州过兰溪县见古柏甚竒驻师其下后剏亭绕之而空其中夜半辄有苍龙绕伏其上王世懋诗云何年古柏尚青青曽是髙皇玉辇停不信圣恩偏雨露枝枝都作老龙形─増─七曲山记─应梦台右晋柏二株其形盘踞如虬龙
　　色含苍翠自晋代传于今几三合抱　─泰山记─炳灵殿汉柏三四株皆连理中一株最巨轮囷臃肿状尤诡异非千年不能有此　─四川志─詹香山绵竹县人言某寺有古柏一株县令将伐之造署人莫敢逆者寺有老僧题一絶于树云定知此去栋梁材无复清隂覆緑苔只恐深山明月夜惧他千里鹤归来县令见之恻然而止─原─昆山县志─南宋时髙丽进隂阳柏二株初仅二尺
　　种之永懐寺殿庭左右久之髙与殿等每左花则右实右花则左实
　　集藻─记─増─宋田况古柏记─成都诸葛孔明祠古柏年祀寖逺乔柯钜围蟠固凌防有足异者杜甫甞作歌叚文昌亦作文摹状竒人多暗诵故老相传及记事者云自唐季凋瘁歴王孟二伪国蠧槁尤甚然以祠中树无敢翦伐者皇朝乾徳丁夘嵗仲夏枯柯复生日益敷茂观者叹耸以为荣枯之变应时治乱武侯光灵如有意于兹者诚为异事因命工圗写备述本末以贻好事者题防─増─宋陆游防古柏图─此圗吾家旧藏余居成都七年屡至汉昭烈恵陵此柏在陵旁庙中忠武侯室之南所谓先主武侯同閟宫者与此略无小异则画工亦当时名手也
　　赞─増─宋苏轼东莞资福堂老柏再生賛─生石首肎奘松肘回是心茍真金石为开堂去柏枯其留复生此柏无我谁为枯荣方其枯时不枯者存一枯一荣皆方便门人皆不闻瓦砾说法今闻此柏炽然常说
　　赋─原─齐萧锋修柏赋─既殊羣而抗立亦含贞而挺正岂春日之自芳在霜下而为盛冲风不能摧其枝积雪不能改其性虽坎于当年庶后凋之可咏　─増─唐魏徴道观内柏树赋有序─元坛内有柏树焉封植营护几乎二纪枝榦扶疎不过数尺笼于众草之中覆乎藂棘之下虽磊落节目不改本性然而翳荟蒙笼莫能自申达也惜其不生髙峰临絶壑笼日月带云霞而与夫臃肿之徒杂糅兹地此岂所谓方以类聚物以羣分者哉有感于懐喟然而赋其词曰览大钧之播化察草木之殊类雨露清而并荣霜雪茫而俱悴唯丸丸之庭柏禀自然而醇粹渉青阳不増其华歴英不减其翠原斯木之攸挺植新甫之髙岑干霄汉以上秀絶无地而下临笼日月以散彩俯云霞而结隂迈千祀而逾茂秉四时而一心灵根再徙兹庭爰植髙节未彰贞心谁识既杂沓乎众草又芜没乎丛棘匪王孙之见知志耿介其何极若乃春风起于苹末美景丽乎中园水含苔于曲浦草铺露于平原成蹊花乱幽谷莺喧徒耿然而自抚谢桃李而无言至于日穷于纪嵗云暮止飘蓬乱惊愁云叠起氷凝无际雪飞千里顾众类之飒然亭亭而孤峙贵不移于本性方有俪于君子染翰以写懐庶无亏于善始─李徳裕栁柏赋并序─夫受天地之正气者唯松柏而已故圣人称其有心美其后凋岂无他木莫可俦匹予常叹柏之为物贞若有余而华滋不足徒植于精舍列于幽庭不得处园池之中与松竹相映独此郡有栁柏风姿濯濯宛若荑杨而冒霜停雪四时不改斯得谓之具美矣惜其生于遐逺人罕知之偶为此赋以贻亲友惟天地之生物均覆载而不私虽草木之殊性皆荣落之有时感松柏自得经隆冬乃知常集霰于穷节秉心终而不移观夫竹婵娟以挺秀松英茂以含滋可防蔚于台榭故封植于园池嗟緑柏之贞苦爰自托乎幽崕或森森于寒垄或肃肃于神祠何炎徼之僻陋忽珍木而在兹齐芊蔚于兰苕俪真芳于桂枝逺而象之耸榦参差凝翠旌之陆离廹而翫之布叶低垂若孔盖之葳又似翠列巢以羣栖鸾奋翼而来仪含轻烟于夕景零露于朝曦逮秋实之蕃衍缀青珠以累累嗟乎材不可备人亦如此斯子张之容虽盛栁惠之贞则亏有长孺之正色无思曼之风姿叹此物之具美以幽深而见遗非企瑶林于尘外方玉树于前墀望旧国无际思故人未期曽不得倚树而泛瑶瑟攀条而献兰巵慨路逺而莫致抑毫端而孔悲顾谓稚子起为謡曰楚山侧湘水源羙斯柏兮托幽根条总翠冬转茂实垂珠秋始蕃彼变化不测焉知非张绪之精魂
　　五言古诗─増─北齐魏收庭柏─古松图偃盖新柏写炉峰凌寒翠不夺迎暄緑更浓茹叶轻沉体咀实化衰容将使中台麝违山能见从　─原─唐杜甫病柏─有柏生崇冈童童状车盖偃蹙龙虎姿主当风云防神明依正直故老多再拜岂知千年根中路顔色壊出非不得地蟠据亦髙大嵗寒忽无凭日夜柯叶改丹鳯领九雏哀鸣翔其外鸱鸮志意满养子穿穴内客从何乡来竚立久吁怪静求元精理浩荡难倚赖─増─宋司马光柏轩─凛然凌霜色本自生丘壑徙之君子庭栽培固不薄静夜声飂飂清昼隂漠漠秀气逼檐楹翠影通帘箔知君梁栋材大匠偶未度但守歳寒心闲轩亦不恶　─苏轼和子由记园中草木─种柏待其成柏成人已老不如种丛篲春种秋可倒隂阳不择物美恶随意造柏生何苦艰似亦费天巧天工巧有几肎尽为汝耗君防藜与藿生意常草草　─御史台柏─故园多珍木翠柏如蒲苇幽囚无与乐百日防不已时来拾流肪未忍践落子当年谁所种少长与我齿仰视苍苍榦所阅固多矣应见李将军胆落温御史　─苏辙防前柏─穉柏如婴儿冉冉三尺长移根出涧石植榦对华堂重露恣膏沐清风时抑我老不耐寒怜汝堪风霜朝夕望尔长尺寸常度量知非老人伴可入诸孙行想见十年后檐前蔚苍苍人来顾汝笑诵我此诗章─嵩山天封观将军柏─肃肃避暑宫石殿秋日冷凛然中庭柏气压千夫整风声荅万壑云色通诸岭材大难为工甘与蓬蒿屛─元陈樵双柏─亭亭山上柏柯榦如青桐苍古防俗姿肎作儿女容风霜日揺落万木为之空尔独不见摧屹立如老翁乃知归根妙生意恒内融愿乗雷雨兴化作双飞龙　─明方孝孺栽柏─迂拙乖世用每蕴无穷思取效非目前逺与千载期翠柏信良材成长计功迟兹晨劚烟雨移种盈尺姿清庙严洁地圣灵防于斯岂无杞栁辈不足当阶墀殷社夙所尚古制非人为先师实殷人植此理固宜但恐枝榦弱不耐风霜欺培护茍无失终见盛大时三年过人长十年齐桷榱百年必合抱根深柯叶滋青霄泊鸾鳯厚土蟠蛟螭岂特傲寒暑将堪阅兴衰所托况得所永免斤斧危既膺顾盻荣复与翦伐辞寥寥百世后神物相扶持何必为栋梁乃见才气施流光若飞翰时代易推移行防好古士追说种者谁我生素多病中歳早孱羸待为鹤发翁见女凌云枝志士用心者濩落为世何如羣儿巧插槿纷成篱
