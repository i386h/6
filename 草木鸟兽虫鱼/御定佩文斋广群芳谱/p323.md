<!-- { "loadSidebar": true } -->
　　集藻─解─増─明李东阳藻轩解─青华主人建阀南舆高居江渺搆材为亭甃石为沼层澜碧皱众卉云绕撷芳潄洁名之曰藻客有过者难之曰万彚藂茁羣植并分钜者为楩櫲秀者为篁筠坚者为桧柏芬者为兰荪山苞水葩莫可具陈彼藻之细何足以云主人曰君子设佩圣人取物匪名则嘉惟义斯择品不必富类不必僻泥形为迂执象为惑子坐听我言藻之德夫藻者气孕天秀根含地灵内秉柔质外敷素英不雕而华匪馞其馨顺时生者为孙命与物徙者为和光宁负洁以自濯亦何心于行藏客曰可得闻邪主人曰穷海之裔荒溪之涯舟檝之所不至人迹之所不加以汗漫为方以波涛为家虽溷迹于草莽宁委情于泥沙客曰媺哉善藏其用子既出矣请言乎动主人曰或载衣襟或登筐篚涤以甘泉荐以方簋陋末迹于刍荛耻遗瑕于葑菲绘形则与火齐光比徳则与鉴为轨功虽着而不知其劳用非奢而莫閟其美客曰韪哉君子之斐主人曰嘻物贵实用礼戒弥文弗玩其华而采其根楚佩江茝周歌涧蘩桃李薇蕨维葛与苹匏瓜行苇列国所陈繄藻之徳于吾则均朝尔吾居夕尔吾羣匪藻吾轩亦藻吾身下雪民隠上华国勲惟夙夜是存以无负于吾轩客起再拜敛容棘吻君门巍巍蒙者莫瞬君行濯濯瑕莫可捃包荒纳污辞不我摈鄙人何知敢谢不敏主人不荅莞尔而哂
　　赋─増─唐郭元超水藻赋─游子行迈登晋山之孤岳翠谿皛以沦涟红嶂赫兮崩驳尔其云崖委溜风壑鸣泉苔彬彪以冒石藻漫莽兮盈川于以采藻于彼行潦沼沚之毛污潭之草靃靃靡靡泛泛悠悠乍夤缘于春水或羃防于春洲观其往往萦散离离无畔防娟岛屿暐江汉碎流月于澄波隠孤云于断岸生不择所长亦无丛不资润于微露不惧威于劲风纎茎璀璀密叶茸茸宿银塘之白鹭矫清水之文虹则知乗流则游遇坻则植柔而能全弱而能直其为隠也不居高而处卑其为谦也常韬光而晦色嗟茂族之无托愿贞芳之见移生君之铜沼泛君之瑶池杂青莲与翠荇偶杜若与江蓠生于水兮人不知岁岁年年幽涧垂
　　赋散句─増─汉司马相如上林赋─唼□菁藻诗散句─増─晋嵇康─俯唼绿藻托身洪流　唐杜甫北风起寒文弱藻舒翠缕　─张籍─藻密行舟涩　─金呉激微流带文藻　─唐白居易─翠藻蔓长孔雀尾　绿藻潭中系钓舟
　　别录─原─制用─二藻皆可食煮熟挼去腥气米麫糁蒸为茹甚滑美入药以马藻为胜
　　【附录】海藻
　　増─尔雅─海薻注─一名海萝─夲草─一名落首一名藫生海岛上黑色如乱髪而大少许叶大都如藻叶陈藏器曰此有二种马尾藻生浅水中如短马尾细黑色大叶藻生深海中新罗国叶如水藻而大海人以绳系腰没水取之
　　海带
　　増─夲草─海带出东海水中石上似海藻而麤柔韧而长今登州人干之以束器物
　　纶
　　増─尔雅─纶似纶组似组东海有之注纶今有秩啬夫所带纠青丝纶组组绶也海中草生彩理有象之者因以名云　─夲草─一名昆布生南海叶如手大似莼紫赤色可搓为索
　　蔛草
　　增─夲草─蔛草一名蔛菜一名蔛荣所在有之生水旁似泽泻而小花青白色亦堪蒸啖江南人用蒸鱼食甚美五六月采茎暴干用气味甘寒无毒主治暴热喘息小儿丹肿
　　苔
　　原─苔一名绿苔一名品藻一名品菭【以形如品字也】一名泽葵一名绿钱一名重钱一名圆藓一名垢草─增─古今注一名绿藓─述异记─苔钱一名连钱一名青肤─原─空庭幽室隂翳无人行则生苔藓色既青翠气复幽香花鉢拳峯颇堪清赏欲石上生苔以茭泥马粪和匀涂润湿处不久即生　─増─夲草─苔衣之类有五在水曰陟厘在石曰石濡在瓦曰屋游在墙曰垣衣在地曰地衣其蒙翠而长数寸者亦有五在石曰乌韭在屋曰瓦松在墙曰土马騣在山曰卷柏在水曰藫　─格物总论─苔生于地之隂湿处隂湿气所生也初生其处渐青成晕斑斑久则堆积渐厚如尘埃然又久则微有根叶又能傍缘树木阶砌砖瓦柱础而上
　　彚考─増─庄子─得水土之际则为鼃濵之衣注─青苔也淮南子─穷谷之汚生青苔　─原─拾遗记─祖梁国献蔓金苔色如黄金若萦聚之大如鸡卵投之水中蔓延于波澜之上光出照日皆如火生水上也乃于宫中穿池广百歩时观此苔以乐宫人宫人有幸者以金苔赐之置漆盘中照耀满室名曰夜明苔着衣襟则如火光　─増拾遗记─岱舆山北有玉梁千丈驾元流之上紫苔覆漫味甘而柔滑食者千岁不饥　─原─宋畧─王微太保弟子也吏部尚书江湛举为吏部郎辞不受与湛书告絶足不逾阃十余年栖迟环堵之室苔草没阶　増─游名山志─石篑山缘崖而上高百许丈里悉青苔无别草木─酉阳杂俎─慈恩寺唐三藏院后檐阶开成末有苔状
　　如苦苣初生塼上色如盐绿轻嫩可爱　原─耕桑偶记石崇砌上就苔藓刻成百花饰以金玉曰壶中之景不过如是　─増─三峩山记─山高多风木不能长枝悉下垂古苔如乱髪鬖挂木上垂至地长数丈　彦周诗话─东坡梅花诗云凭仗幽人收艾蒳国香和雨入莓苔艾蒳香名正松上莓苔也出本草及沈氏香谱　原─云林遗事─倪元镇阁前置梧石日令人洗拭及苔藓盈庭不留水迹绿缛可坐每遇坠叶輙令童子以针缀杖头刺出之不使防坏　─花史─王彦章葺园亭叠墙种花急欲苔藓少助野意而经年不生顾弟子曰叵耐这绿抝儿鞠国在防野古东北五百里六日行至其国有树无草但有苔
　　集藻─増─梁江淹青苔赋有序余凿山楹为室有苔焉意之所之故为是作云嗟青苔之依依兮无色类而可方必居闲而就寂似幽意之深伤故其处石则松栝交隂泉长注絶涧俯视崩壁仰顾悲凹兮唯流水而驰骛遂能﨑屈上生斑駮下布异人贵其贞精道士悦其迥趣咀松屑以高想捧丹经而永慕若其在水则镜带湖沼锦匝池林春塘秀色阳鸟好音青郊未谢兮白日照路贯千里兮绿草深乃生水而揺荡遂出波而沈淫假青条兮总翠借黄华兮舒金游梁之客徒马疲而不能去园之女虽蚕饥而不自禁　─原─唐王勃青苔赋并序吾之旅游数月矣憩乎荒涧覩青苔焉缘岩而上乃喟而叹曰嗟乎苔之生于林塘也为幽客之赏苔之生于轩庭也为居人之怨斯择地而处无累于物也爱憎从而生遂作赋曰若夫桂洲含润松岩秘液绕江曲之寒沙抱岩幽之古石泛廻塘而积翠萦修树而凝碧契山客之寄情谐埜人之妙适及其瑶房有寂琼室无光霏微君子之砌蔓延君侯之堂引浮青而泛露散轻绿而承霜起金钿之旧感惊玉箸之新行若夫弱质绵羃纎姿布濩措形不用之境托迹无人之路望夷险而齐归在高深而委遇惟爱憎之未染何悲欢之诡赴宜其背阳就隂违喧处静不根不蔕无华无影耻桃李之暂芳笑兰桂之非永故顺时而不竞每乗幽而自整増─杨炯青苔赋─粤若稽古圣皇重晖月光开博望之苑辟思贤之堂华馆三袭雕轩四下地则经省而书坊人则后车而先马相彼草木兮或有足言者吁嗟青苔今可得而闻也借如灵山偃蹇巨壁崔嵬画千峯而锦照图万壑而霞开王孙游兮山之隈披薜荔兮践莓苔怅容与兮徘徊一去千年兮时不复来至若圆潭写镜方流聚玉苔何水而不清水何苔而不绿渔夫游兮汉川曲歌沧浪兮濯吾足桂舟横兮兰枻触浦溆邅兮心断续别有崇台广厦粉壁椒涂梁木兰兮椽瑇瑁草离合兮树瑚白露下苍苔芜暗瑶砌涩琼铺有美人兮向隅应门闭兮踟蹰心震荡兮意不愉顔如玉兮泪如珠请循其本也见商羊兮鼓舞召风伯兮电赴占顾兮离毕星雷阗阗兮雨冥冥皓兮荡兮见潢污之满庭倐兮忽兮视苔藓之青青尔其为状也羃防绵密浸淫布濩彬駮兮长廊夤缘兮古树肃兮若逺山之松柏泛兮若平郊之烟雾春澹荡兮景物华承芳卉兮借落花岁峥嵘兮日云暮迫寒霜兮犯危露触类而长其生也蕃莫不文阶兮镂瓦碧地兮青垣别生分类西京南越则乌韭兮绿钱金苔兮石髪苔之为物也贱苔之为徳也深夫其为让也每违燥而居湿其为谦也常背阳而即隂重扃秘宇兮不以为显幽山穷谷兮不以为沉有达人卷舒之意君子行藏之心惟天地之大徳匪予情之所任
　　赋散句─増─晋郭璞江赋─绿苔鬖髿乎研上　孙绰游天台山赋─践莓苔之滑石
　　五言古诗─増─梁沈约咏青苔─缘阶已漠漠泛水复绵绵微根如欲断轻丝似更聨长风隠细草深堂没绮钱萦郁无人赠葳蕤徒可怜　─庾肩吾新苔─随潮染岸石逐沬聚浮查徒令阿谷丽停筐不汰沙　─唐李益与僧法振同赋应门照绿苔─宫上何年月应门何岁苔青光一似照白露共徘徊珠履久行絶玉房重未开妾心正如此昭阳歌吹来　─姚合题金州西园苔阶茅堂阶岂高数寸是苔藓只恐秋雨中牕户亦不溅眼前无此物我情何由遣─宋梅尧臣水次藓花秋雨日霏霏碧花生叠叠水边有神女妆去遗翠靥岸侧小家妇不知所宜惬采得未还人自将浑面帖　古壁苔隂壁流暗泉古苔长自好不改春与秋何如路傍草空山正幽蔼净绿无人扫
　　七言古诗─増─唐顾云苔歌槛前溪夺秋空色百丈潭心数砂砾松筠条条长碧苔苔色碧于秋水碧波梳开孔雀尾根细贴着盘陀石拨浪轻拈出少时一髻浓烟三四尺山光日华乱相射静缕蓝鬐匀襞积试把临流抖擞看琉璃珠子泪双滴如看玉女洗头处解破云鬟收未得即是仙宫欲制六铢衣染丝未倩鲛人织采之不敢盈篚箧苦把龙神河伯惜琼苏玉盐烂熳煮咽入丹田续灵液会待功成插翅飞蓬莱顶上寻仙客五言律诗─増─唐包何同舍弟佶班韦二员外对秋苔成咏─每看苔藓色如向簿书闲幽思纒芳树高情寄逺山雨痕连地绿日色出林斑却要兴公赋临危滑石间李咸用苔─几年风雨迹叠在石孱顔生处景长静看来情尽闲吟亭侵坏壁药院掩空关每忆东行径移笻独自还─原─明于若瀛咏苔─一雨生无蔕孤茵湿欲寒被阶藏石瘦席径受花安易作夤缘想难拈空色看纹全如侧理有意鸟书残
　　七言律诗─增─唐徐夤咏苔印留麋鹿野禽踪岩壑渔矶是处逢金谷晓凝花影重章华春映栁隂浓石桥羽客遗前迹陈阁才人没旧容归去扫除阶砌下藓痕残绿一重重　宋赵企咏苔─斑斑染黛色差匀个个微圆类绿萍不比榆钱铺砌白未饶荷叶防溪青陶镕尽出春工力磨就多应雨夜零好与诗人买风月何妨积贮满空庭　─明朱谋防苔布叶如钱个个青不争要路占闲庭风前印鹤移罡歩雨后留蜗作篆形生阁久萦词客恨入碑多蚀古人名红英堕地交相映小屐跫然未忍停　─原─徐茂呉咏苔─寂歴空庭缀绮钱缘阶依砌更蝉连长门底是生金辇芳径无从认翠钿宜借落花相掩映肯教新草独芊眠违喧只合幽人侣怪得江淹怨思偏　瑶砌琼铺紫翠匀高台曲榭净无尘停云斐亹沿阶绿经雨葳蕤涩浪新侧理成时无汗简文茵烂处絶车轮径开二仲逢迎少鎭日荒荒覆碧筠地斑斑积翠平年年和草玉阶生石家砌上镂春卉晋帝宫中号夜明乍讶绿筠经雨长不因白露减秋清坐时随意妨行滑几日空庭断屐声
　　五言排律─原─明于若瀛咏苔─研上碧于染鬖髿满绿钱根防踏未断丝细势相聨每向重隂合偏逢雨过鲜绵绵缘阁上漠漠没阶前滋石随潮长浮查逐沫纎江淹曽有赋无用总堪怜
