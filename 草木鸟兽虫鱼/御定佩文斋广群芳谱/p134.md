<!-- { "loadSidebar": true } -->
　　增─渑水燕谈─扬州后土庙有琼花一株洁白可爱岁久木大而花繁俗目为琼花不知实何木也　─齐东野语扬州后土祠琼花天下无二本絶类聚八仙色微黄而有香仁宗庆厯中尝分植禁苑明年輙枯遂复载还祠中敷荣如故淳熙中寿皇亦尝移植南内逾年憔悴无花仍送还之其后宦者陈源命园丁取孙枝移接聚八仙根上遂活然其香色则大减矣今后土之花已薪而人间所有者特当时接本髣髴似之耳
　　彚考─增─闻见杂录─扬州后土庙有琼花一株宋丞相郊构亭花侧榜曰无防谓天下无别株也　─广陵志─后土庙琼花本大而花繁天下无之孙冕过维扬使人访之谓山中甚多但岁苦樵斧野烧故木不能大而花不能盛遂不为人所贵复伤之以诗曰可怜遐僻地常化燎原灰其説盖误以聚八仙为此花耳聚八仙花虽类琼花而琼花之异者其香如莲花清馥可爱虽翦折之余韵亦不减此聚八仙之所无也　─韵语阳秋─琼花惟扬州后土祠中有之其他皆聚八仙近似而非鲜于子骏诗云百蘤天下多琼花天上希结根托灵祠地着不可移八蔀冠羣芳一株攒万枝而宋次道春明退朝录云琼花一名玉蘂按唐朝唐昌观有玉蘂花王建诗所谓女冠夜觅香来处惟有阶前碎月明是也长安观亦有玉蘂花刘禹锡所谓玉女来看玉树花异香先引七香车是也唐内苑亦有玉蘂花李德裕与沈傅师草诏之夕屡同玩赏故德裕诗云玉蘂天中树金闺昔共窥傅师和云曾对金銮直同依玉树隂是也招隐山亦有玉蘂花李德裕所谓吴人初不识因余玩赏乃得此名是也由是论之则玉蘂花岂一处有哉其非琼花明也东坡瑞香词有后土祠中玉蘂花之句者非谓玉蘂花止谓琼花如玉蘂之白耳─西溪丛语─唐昌观玉蘂花今之散水花扬州琼花今之聚八仙但木老耳─花经─琼花二品八命聚八仙六品四命─山房随笔─扬州琼花天下只一本士大夫爱重作亭花侧扁曰无防德祐乙亥北师至花遂不荣赵棠国炎有絶句吊曰名擅无防气色雄忍将一死报东风他年我若修花史合传琼妃烈女中　─代醉编─传记所载扬州琼花天下只一本及观西吴里语复云宋时德清岳祠庑下有琼花一本春时盛放每告朔设会特开数朶时号月旦花则彼时此花已有二本矣　─花史─景定间濠州曾主簿入广西宿某驿傍民舍主人邀坐丰仪甚雅庭有竒花数盆曾曰曾见广陵琼花否主人曰有即入折一枝以授曾持入驿囘顾民舍无有矣视琼花茅也
　　集藻─辨─增─宋郑兴裔琼花辨─琼花天下无防昨因北骑侵轶或谓所存非旧疑黄冠以聚八仙补种其处未知然否属自合肥易镇来此所覩郡圃中聚八仙若骤然过目大率相类及细观熟玩不同者有三琼花大而瓣厚其色淡黄聚八仙花小而瓣薄其色渐青不同者一也琼花叶柔而莹泽聚八仙叶麤而有芒不同者二也琼花蘂与花平不结子而香聚八仙蘂低于花结子而不香不同者三也余尚未敢自信尝取花杂示儿辈皆能识而别之始乃无疑适后土祠宇頽敝鸠工撤旧鼎为增建时当季夏非花放之日忽一枝夐然特开于其杪郡人竞观莫不嘉叹余生罕信竒诡倘非目击则谓好事者夸诞今观此灵岂非司花之神鉴予之信心乎故为之辨以验来者─明郎瑛琼花辨─雍录辨栀子花即玉蘂花改之为山矾者王荆公以其花叶可以染黄不借矾而成色之故野客丛书又载扬州后土庙玉蘂花序文序文以玉蘂即琼花也改之为琼花者宋王元之之更也予意琼花在宋极名之胜今作诗与序者又皆宋人必不差矣使果一种则栀子江南到处有之胡为至贵而扬州者名传千古耶及考扬志谓琼花或云唐植今雍录亦以玉蘂唐惟长安一株元白等赋诗贵重又曰花白心黄三四月间开开时芬芳满野高可数丈意即今之栀子千叶者耶但花大树高如粉团耳不然何二书相符后世不传惜江南未能收防使高大也况生于陕移于扬汴在彼亦自为竒矣但齐东野语以色防黄似与雍录一树珑松玉刻成小有间也昨见宋画琼花真似野八仙但多一头九朶簇成者然亦未知孰是
　　记─增─宋杜斿琼花记─余自京口过扬州寻访旧事知世所传后土琼花在今城之蕃厘观亟往谒蕃厘观琼花犹在然余闻绍兴辛巳之交金人入扬州已揭其本而去何从复得此种也观壁有诸公所纪载直排世俗伪谓道士以聚八仙嗣其名聚八仙叶瓣色香皆不类余曾不及见二花开时类不类不得知独怪金人既揭其本复何从得此种也有老道士出须发皓然自言生于崇宁间今八十有六载矣能叙今花本末余与对坐于花之亭西改容而问道士指花之根榦而言曰此某手所培防而至此者也指观之大门而言曰此向之殿庐处也指所坐之亭曰此向之无防亭处也花旧在无防亭下殿西之北自绍兴十五年向龙图子諲以殿庐面势狭小徙置转后则花当殿西之南更三十一年知郡事刘泽复命移花于殿之前即今之花处乃是岁八月十五日也初二十四年时直花之东南离三四尺许儵然一小根枝叶日茂其下大径寸至其放时乡疎背密移之不敢易又十一月金人渡淮趋扬州直入观揭花本去其小者翦而诛之于时某方避乱奔走初亦不知也宼既退某始以十二月来旧地是时训练官成平领兵马依观屯寨其军人接某曰观主至耶琼花已壊卤手旁有一小根微见地面可识认非其种乎某心知之难以口舌定惟告以琼花若剔其根皮投之火则臭达于鼻于是剔其根皮投之火果臭达于鼻军人皆喜叹某即黙祷后土移植之花处日往防之越明年二月既望夜中天大雷雨某诘朝起视两庑蚯蚓布地皆满往所植根旁则勃然三蘖从根出矣自是遂条达不已至于今三十年之久见其婆娑偃盖常不忘断根时也道士既言余为之竦然曰盛衰感应之理岂可不知其故哉夫他日不生小根而儵然起于二十四年兆先见也去辛巳八年者以养穉也离离且三四尺许者不并揭也翦而复萌者终盛也天大雷雨蚯蚓布地而三蘖勃然者蚯蚓伏深壤阳气骤趣之则动植俱奋也以人事言之不知赵孤汉孤之不亡何以异是自防而存存而有力扶植成就以至后日则程婴丙吉之功道士宜获其报今之享上寿倘有相之者余恐道士亡后来者无以知今花本末而其疑不觧也故序而书之其间岁月事故之叅错烦委有可附见者悉不敢畧以知其不诬若其他灵异甚多未暇及也道士姓唐名大宁余实金华杜斿绍兴二年记
　　赋─增─宋张问琼花赋─扬州后土祠琼花经兵火后枯而复生今岁尤盛邦人喜之以为和平之证也乃赋之赋曰伟赤社之会都滋黒壤之饶沃萃温润之秀气发英华于地轴是为琼花异于凡木香凝媚服之兰色莹光明之玉托根后土之祠擢榦蜀冈之麓曾不知其岁年亦弗纪于图录欲问司花之女但注诗人之目谓天下之一株冠羣葩之芬馥岂唐昌之余芳载后庭之遗曲者乎当其风入琳宫春归华屋萼拆青绡色凝寒绿枝珊瑚兮镂雪氷蘂珠玑兮烂金粟真庭静兮朝曦丽其纤秾仙籞深兮瑞露滋其芬郁瑶林瑰艶之葱蒨阆苑琪英之燿煜若盖而绣似璧而縠如黄琮瑚琏璀灿于禋坛而文珠佩环玲珑乎衣鞠桂娥竞爽借月影于冰蟾阿母来观下云軿于皓鹄俪靓容于茉莉抗素馨于薝卜笑玫瑰于尘凡鄙荼防于浅俗惟水仙可并其幽闲而江梅似同其清淑真絶代之无防久弥芬于幽谷若乃聚八仙之殊种玉蝴蝶之别族叶扶疎而韵不胜色近似而香不足犹瑾瑜琬琰之粹温岂碔砆坚珉之碌碌盖艶冶争妍者众之所同而蠲洁尚白者我之所独是以兵火不能焚边尘不能辱根常移而复还本已枯而再续疑神明之防持偏化工之茂育抑将荐瑞于太平而致祥于玉烛─元郝经琼花赋并序─中统二年春三月制使李公致琼花数枝是年冬十月而梦二客相邀至维扬之后土祠饮于花下啸歌为乐既醉而觉乃作赋焉辞曰江风吹云枕压霜月神不栖目轶思超越栩栩曵曵境与世别天宇辟凡踪絶歴兰路开桂阙飘飘乎冯高御空不知身之几何而造乎虚白已而扶摇颉颃恍惚莫量疑在钧天亦如巫阳孤鹤飞来缟衣裳翩然负予背风翺翔下视淮海雉堞相望贝错珠莹接屋连墙绣帘雕栊绮疏绿房十里一市金纱煌煌混灏海之鱼龙骇飞埃而陆梁忽丹霄之二仙翥青鸟以相将指仙花以为言可釂月而飞觞是阆苑之仙根来瑞世而呈芳拆腻雪以摇碧刻春氷而带黄喷蘂蝶于花心引轻丝而不狂天风收其落英不委地而飘扬彼众卉则俗死漫红妖而绿倡玉隂婆娑徙倚徜徉清香忽来莫知其方乃诵明月之曲歌窈窕之章倚歌横箫锵凤鸣凰挹芳澜之浩倾坠露之淋浪巻琼瑶于杯盘吸霜露于肺肠欲折枝而不敢惧真宰之或伤且对花而举酒浇遯世之茫茫倐焉玉女隔花而语髣髴花神是为花主谪自瑶华以临后土翦氷绡以为裳染麝尘于金缕拂白霓而下征曵秋霞而轻举现仙姿于尘寰寓风神于月府且曰有妹其字飞琼适来瑶池善为新声与君佐酒以荐予诚遽作穿云振摇琼英説仙家之幽杳咏蓬壶与赤城阅花朝以逍遥驻芳姿以轻盈嗟胡为乎斯世而沉冥于此生也时予既醉二仙亦去花落尊空歌残玉树斗转参横脱兔惊寤余香冉冉月满牎戸乃为记梦之歌歌曰玉宇春兮花始开与二仙兮飘然而来花亦喜兮摇摇乎琼瑰掇飞英兮泛酒杯飞仙为我兮歌以累累亦既醉兮胡不归花满防兮香满帏谓予是梦兮余不疑嗟时之人兮孰非梦之为五言古诗─增─宋韩琦后土庙琼花─维扬一株花四海无同类年年后土祠独此琼瑶贵中含散水芳外围蝴蝶戏酴醿不见香芍药暂多媚扶疎翠葢圆散乱真珠缀不从众格繁自守幽姿粹尝闻好事家欲移京毂地既违孤洁情终误栽培意洛阳红牡丹适时名转异新荣托旧枝万状呈妖丽天工借顔色深浅随人智三春爱赏时车马喧如市草木禀赋殊得失岂轻议我来首见花对花聊自醉
