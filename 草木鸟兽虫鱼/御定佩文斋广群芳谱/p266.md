<!-- { "loadSidebar": true } -->
　　原─楮一名谷一名谷桑【陆玑诗疏云幽人谓之谷桑或日楮桑荆交广谓之谷中州人谓之楮】有二种本草曰楮本作柠楮辨雌雄雄者皮斑而叶无桠又谓之斑谷今人用皮为冠者三月开花成长穗如栁花状不结实雌者皮白无花叶有桠又似葡萄叶开碎花结实如杨梅用时但取叶有桠又有子者为佳其实初夏生大如弹丸青緑色六七月成熟渐深红八九月采实名楮桃一名谷实甘寒无毒治水肿壮筋骨补虚劳益颜色健腰滕充肌明目久服轻身不饥不老　─增─崔豹古今注─楮实为任　─陆玑诗疏─江南人绩其皮以为布又捣以为纸谓之谷皮纸其叶初生可以为茹
　　彚考─增─诗小雅─乐彼之园爰有树檀其下维谷─注─谷楮也　─汉书郊祀志─帝太戊有桑谷生于廷一暮大拱─注谷即今之楮树也　─山海经─霍山其木多谷　─管子─五沃之土宜谷　─抱朴子─柠实赤者饵之一年老者还少─酉阳杂俎─谷田久废必生构叶有瓣曰楮无曰构
　　澄懐録─永徽中定州僧写华严经先以沉香种楮树取以造纸
　　集藻─传─原─明闵文振楮待制传─楮待制初名藤及长为世用更名知白防稽剡溪人先世索居山林无所闻于世厯前汉有楮先生始以名显和帝时中常侍蔡伦有文思善造就人材辟召遍天下使者见楮氏归以告伦伦亟聘之得楮皮者俱来伦曰眞良材也一变化则就章程于是刮剂浸渍渐见防容延馆帘内知白闻而叹曰以皮之陋且沾抡选吾可终老林薮乎既至伦揭帘见之啧啧叹赏曰文明之化其在君矣引见帝帝嘉赏恨相得之晩超拜秘书省万字令寻擢秘阁待制日承任使自书契既造竹氏帛氏贵重于世者既数千年及知白用二氏遂废凡经史术艺百家九流之説皆托以行天下当代注记册籍臣民文移简札非知白不达也帝益加待每中书令毛颖松滋侯陈万石君罗文侍左右必召知白至展其边幅有谘议须令省记帝嘉其洁白戏语陈曰江汉以濯秋阳以暴若知白者殆孔氏之徒与卿与之反何哉曰知其白守其黑臣得自全之道皦皦者易污臣惧知白之不终也帝笑曰卿不加污谁复污之顿首谢一日知白侍经筵属微风神思飘乱不定帝曰朕固知卿体薄不耐风今加节镇俾边都防领之知白叩谢臣辱荷厚恩敢不竭方正之节捐躯以报士有以文辞投知白者颇渉谬恶知白怒防召因愬帝曰臣精白一心仰叨任使者数十年毎愿得嘉言醇文推明义理以淑人心翊世教利益国家今狂生浅夫任情谬恶臣一被污辱欲雪无由愿陛下一申文字乖谬之禁帝从其言且惜其防辱命儒臣撰悲剡藤文以舒其愤知白才博而通推其余雨旸可葢风露可障竪可屏挥可扇观美可图画夫子所称不器庶几近之晩年就闲族子曰麻曰桑曰竹曰茧曰敝布曰鱼网并出蔡氏陶铸继知白大用于世传嗣不絶其他银光陟厘罗文玉版蜡牋乌丝襴以至间杂五采尤为世所爱重云
　　五言古诗─增─宋苏轼宥老楮─我墙东北隅张王维老谷树先樗栎大叶等桑柘沃流膏马乳涨堕子杨梅熟胡为寻丈地养此不材木蹶之得舆薪规以种松菊静言求其用略数得五六肤为蔡侯纸子入桐君録黄缯练成素黝面颒作玉灌洒蒸生菌腐余光吐烛虽无傲霜节幸免狂酲毒孤根信微陋生理有倚伏投斧为赋诗徳怨聊相赎
　　五言絶句─增─宋王安石咏谷─可怜台上谷转目已隂繁不解诗人意何为乐彼园
　　七言絶句─增─宋无名氏楮─楮树婆娑覆小斋更无日影午窓开一端能败幽人意夜夜墙西碍月来
　　别録─增─列子─宋人有为其君以玉为楮叶者三年而成锋杀茎柯毫芒繁泽乱之楮叶中而不可别也此人遂以巧食宋国子列子闻之曰使天地之生物三年而成一叶则物之有叶者寡矣故圣人恃道化而不恃智巧─齐民要术─楮宜涧谷间种之地欲极良秋上楮子熟
　　时多收净淘曝令燥耕地令熟二月耧耩之和麻子漫防之即劳秋冬仍留麻勿刈为楮作暖明年正月初附地芟杀放火烧之一嵗即没人三年便中斫斫法十二月为上四月次之每嵗正月常放火烧二月中间斫去恶根移栽者二月莳之亦三年一斫指地卖者省功而利少煮剥卖皮者虽劳而大自能造纸其利又多种三十亩者嵗斫十亩三年一遍嵗收绢三百疋　─物类相感志─楮胶可以团丹砂─水南翰记─凡接纸缝如一线日久不脱用楮树汁白麪白芨末调为糊　原─种植─熟时取子淘浄晒干同麻子种熟地至冬留麻取暖明春放火烧芟之三年可斫其皮抄纸斫以腊月为上四月次之非此月损其树本　─服食─八月后采实水浸去皮穰甲子日隂干为末每水服二钱久之乃效
　　椿【按香者名椿臭者名樗二木形榦相类椿木实而叶香樗木疎而叶臭无花木身大其榦端直者为椿有花木身小榦多迂矮者为樗乃一类二种也】
　　原─椿集韵作櫄夏书作杶左传作橁今俗名香椿本草陈藏器云俗呼为猪椿易长而有寿南北皆有之木身大而实其榦端直纹理细腻肌色赤皮有纵纹易起叶自发芽及嫩时皆香甘生熟盐腌皆可茹世皆尚之无花荚叶苦温无毒多食动风壅经络令人神昬和猪肉热麪频食则中满椿用叶
　　彚考─增─书禹贡─杶榦栝柏　─山海经─成侯之山其上多櫄木　─原─庄子─上古有大椿者以八千嵗为春八千嵗为秋　─凤池篇─卢携梦人赠句曰若问登庸日庭椿不染风初不解其言后数年携拜相庭下古椿一株虽狂风骤雨不湿不摇　─宦游纪闻─涿州有灵椿寺寺中椿木一本大不可量枝榦繁盛凡树影皆随日月升沉以为邪正而椿影早暮未常少移　─涌幢小品─福州之壶江在海上多烈风白崖之巅有椿一枝翠葢亭亭榕叶槐身经年无鸟迹虽风作不脱片叶三年一结子如红豆一道士夜半月明见树顶霞裳羽衣者数人随以鹤鹿盘桓其上隐隐有笙簧声鸡初号乃散
　　集藻─赋─增─元任士林庭椿赋─燕山之阳南防之濵有大木焉其名曰椿盖抗嵗时而耸立揭造化之蹲蹲者与相彼竒亭夷庚掌平乃睠村甍椽列星维陋巷之萧萧兀幽人之柴扃有椿乔然阚乎中庭云构其堂宇秀色结乎轩楹观其崇根硕本挺柯稠叶蓊蓊焉防防焉青防黯黯皮溜雨而胼胝榦拂霓而冗还篲日月之氛隂控雪霜之飘飒千寻引而表端万鸟栖而影接盖根柢之拥肿性也岂不美乎庄生之栎枝叶之荣畅时也又何歆乎王氏之槐耶盼老人之豫章访嵗寒之松柏或轮囷以为竒或偃蹇以为杰孰与夫谢万牛而崔嵬却匠石而郁茀者乎尔则稚竹株连弱松肺附结绪根于地轴借沫濡于雨露想其簇榦帡幪列万间之厦屋不足以喻宗条鳞辏虽千社之枌榆又何足以同年而语耶于是天翊其贞地隆其植寒暑节其凉温鬼神呵其峻特醴泉夜注而人不能挹以草木之滋卿云晨覆而人不能衣以青黄朱緑之丝人不足以扶持而终风不移人不足以悦怿而阳春色怡此所以俯视君迁傲睨平仲而永为斯庭之瞻依也耶彼寻常之乔梓亦何足以与乎斯
　　五言絶句─原─宋晏殊─峩峩楚南树杳杳含风韵何用八千秋腾凌诧朝菌
　　七言絶句─原─宋刘敞椿─野人独爱灵椿馆馆西灵椿耸危榦风揉雨炼三月余奕奕中庭防华伞
　　诗散句─原─宋苏轼─从今八百嵗合抱是灵椿─增─后周冯道─灵椿一株老　─唐张蠙─灵椿还向细枝条　─金元好问─溪童相对采椿芽
　　别録─增─花木考─采椿芽食之以当蔬亦有茶者其初茁时甚珍之既老则葅而蓄之
　　樗
　　原─樗亦椿类气臭俗名臭椿一名虎目树一名大眼桐皮麤肌虚而白其叶臭恶荒年人亦采食膳夫采取瀹熟另用冷水浸去气息亦可油醋拌食但无味耳有花者无荚有荚者无花药中用根及荚叶　─增─本草─北人呼为山椿江东呼为虎眼谓叶脱处有防如虎之眼目又如樗蒲子故得此名
　　彚考─增─诗豳风─采荼薪樗─小雅─我行其野蔽芾其樗注─樗恶木也　─山海经─丹熏之山其上多樗柏灌题之山其上多樗柘　槖山其木多樗　─原─庄子─惠子谓庄子曰吾有大树人谓之樗其大本拥肿而不中绳墨其小枝卷曲而不中规矩立之涂匠者不顾今子之言大而无用众所同去也庄子曰子有大树患其无用何不树之于无何有之乡广莫之野彷徨乎无为其侧逍遥乎寝卧其下不夭斤斧物无害者无所可用安所困苦哉　─增─河洛记─洛阳北山谓之邙山其上无大树都城之北岭上有古樗树不知其来早晩婆娑周廻四五亩与伊阙山正南相当越公等将建都城之日据此树以为南北定准嫌樗木名恶号曰婆娑罗树矣
　　集藻─五言古诗─增─宋梅尧臣尹师鲁治第伐樗─伊人利营构思欲新其居匠筑经旧址檐楹碍高樗且云忍不伐何以成吾庐人言此树古百怪所凭依独秉一定议自将羣俗违乃俾执柯者丁丁霜刃挥歼殒条百尺横仆株数围从兹朝夕间不闻鸟雀喧既能考子室而复高其门周也昔骋辩后以不材论工今诚匪度茍害安可存舟檝且非借薪防聊用燔莫比沟中断区区望牺樽
　　五言絶句─增─宋苏轼樗─自昔为神树空闻蜩鵙鸣社公烦见辍为尔致羊羮
　　七言絶句─增─唐白居易林下樗─香檀文桂苦雕镌生理何曾得自全知我无材老樗否一枝不损尽天年
　　【附録】山樗
　　原─栲山樗也似樗色小白叶差狭吴人取以为茗木虚大梓人亦或用之然爪之腐朽故古人以为不材之木─增─尔雅─注─栲类漆树─疏─俗云櫄樗栲漆相似如一
　　草木疏─山樗与下田樗略无异叶似差狭耳　─本草─李时珍曰椿樗栲一木三种也栲木即樗之生山中者
　　栎【栎实附见】
　　增─尔雅─栩杼─疏─今柞栎也徐州人谓栎为杼或谓之为栩其子为皂或言皂斗其殻为汁可以染皂　栎其实梂─注─有梂彚自裹─疏─栎似樗之木也梂盛实之房也孙炎曰栎实橡也　─图经─柞栎也杼也栩也皆橡栎之通名　─本草─栎有二种一种不结实者其名曰棫其木心赤一种结实者其名曰栩其实为橡二者树小则耸枝大则偃蹇其叶如槠叶而文理皆斜钩四五月开花如栗花黄色结实如荔支核而有尖其蔕有斗包其半截其仁如老莲子肉可以为饭或捣浸取粉其嫩叶可煎饮高者二三丈坚实而重有斑文大者可作柱栋小者可为薪炭　栎实一名橡斗一名柞子一名杼　─古今注─东海及徐州谓之木莲梂子八月中成搏以为烛明如胡麻烛研以为羮肥如胡麻羮
