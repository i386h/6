<!-- { "loadSidebar": true } -->
　　増─崔豹古今注─苏枋木出扶南林邑外国细破煑之以染色　─南方草木状─苏枋树类槐花黒子出九真南人以染綘渍以大庾之水则色愈深　─本草─一名苏木树似庵罗叶若榆叶而不涩抽条长丈许花黄子生青熟黒
　　翳木
　　増─崔豹古今注─翳【或毉】作木出交州色黑而有文亦谓之乌文木也　─格古要论─乌木出海南南番云南性坚老者纯黒色且脆间道者嫩　─本草─一名乌樠木叶似椶榈体重坚致可为筯及噐物南人多以檕木染色伪之
　　贝多树
　　増─酉阳杂俎─贝多出摩伽陀国长六七丈经冬不凋此树有三种一者多罗娑力义贝多二者多梨婆力义贝多三者部婆力义多罗梨并书其叶部阇一色取其皮书之贝多是梵语汉翻为叶贝多婆力义者汉言叶树也西域经书用此三种皮叶若能保防亦得五六百年交趾近出贝多枝弹材中第一
　　彚考─增─广州记─嵩山记曰嵩寺忽有思惟树即贝多也有人坐贝多树下思惟因以名焉内典所谓贝多树下思惟经是也汉世有道士从外国来将子于西山脚下种之有四树极髙大与众木异一年三花白色香美汉语翻为贝叶　─拾遗记─洛阳翊津桥通翻经道场东街其道塲有婆罗门僧及身毒僧十余人新翻诸经其所翻经本从外国来用贝多树叶书贝多叶长一尺五六寸濶五寸许叶形似琵琶而厚大横作行书随经多少缝其一边帖帖然　─水经注─菩萨入石窟时天地大动诸天在空言此非过去当来诸佛成道处去此西南行减半由延贝多树下是过去当来诸佛成道处诸天导引菩萨起行离树三十歩天授吉祥草菩萨受之复行十五歩五百青雀飞来绕菩萨三匝而去菩萨前到贝多树下敷吉祥草东向而坐　─寰宇志─缅甸在滇南有树头椶髙五六尺结实如椰子土人以鑵盛麴悬于实下划其实汁流于鑵中以成酒名树头酒或不用麴惟取汁熬为白糖其树即贝树也缅人取其叶写书─诸寺竒物记─寳光寺有西域来贝多婆力义经长可六七寸广半之叶如细猫竹笋殻而柔腻如芭蕉梵典言贝多出摩伽陀国长六七丈经冬不雕其叶可写字贝多婆力义此翻叶树也　渤泥入贡记─王之所居若楼覆以贝多叶　番书无笔札以刀刻贝多叶行之
　　集藻─五言排律─増─唐张乔兴善寺贝多树─还应毫末长始见拂丹霄得子从西国成隂见昔朝势随双刹直寒出四墙遥带月啼春鸟连空噪暝蜩远根穿古井髙顶起凉飚影动悬灯夜声繁过雨朝静迟松桂老坚任雪霜凋永共终南在应随刼火烧
　　诗散句─増─唐李白─去时应过嵩少间相思为折三花树
　　鬼目树
　　増─广州记─鬼目树似棠梨叶如楮皮白树髙大如木瓜而小邪倾不周正味酢九月熟又有草昧子亦如之可为糁用其草似鬼目　─南方草木状─鬼木树大者如李小者如鸭子二月花色似莲其实色黄以蜜煑之滋味柔嘉交趾武平兴古有之
　　防母树
　　増─异物志　防母树皮有盖状似栟榈但脆不中用用之当裂作三四片　─广州记─防叶六七尺接之当覆屋
　　梓棪
　　増─异物志─梓棪大十围材贞劲非利刚截不能克堪作船其实类枣着枝叶重曝挽垂刻镂其皮藏味美于诸树
　　莎树
　　増─广志─莎树多枝叶叶两边行列若飞鸟之状　─蜀记莎树出麪一树出一石正白而味似桄榔出兴古
　　抱木
　　増─岭表録异─抱木生江溪中叶细如桧身坚类柏惟根软不胜刀锯今潮循人多用其根刳而为履当木湿时刻削易如割瓜木干之后刀不可理也或油画或漆其轻如通草暑月着之隔卑湿地气力如杉木今广州诸郡牧守初到任皆有油画抱木履也
　　棹
　　増─南方草木状─棹树榦叶俱似椿以其叶鬻汁渍果呼为棹汁若以棹汁杂彘肉食者即时为雷震死出髙凉郡
　　仙人树
　　増─凉州记─祁连山有仙人树行人山中饥渴者輙食之饱不得持去平居不可见
　　都句
　　増─交州记─都句树似栟榈木中出屑如麪可啖
　　候风木
　　彚考─増─宋书符瑞志─宋元嘉十七年七月武昌崇譲乡程僧爱家候风木连理
　　酒树
　　増─梁书扶南国传─扶南国有酒树似安石榴采其花汁停瓮中数日成酒
　　影木
　　増─拾遗记瀛州有树名影木日中视之则一叶百影花有光夜如列星万年一实大如瓜青皮黒瓤食之骨轻上如华盖羣仙以避风雨
　　燧木
　　増─拾遗记─燧明国不识四时昼夜有火树名燧木盘屈万顷有鸟名鹗来啄树则灿然火出圣人感焉因取小枝以鑚火号燧人氏
　　夀木
　　増─拾遗记─渠搜国之西有祈沦之国其俗淳和人夀三百嵗有夀木之林一树千寻日月为之隐蔽若经憩此木下皆不死不病或有泛海越山来防其国归懐其叶者则终身不老
　　恒春树【一作长春】
　　増─拾遗记─通霞台左右种恒春之树叶如莲花芬芳如桂花随四时之色昭王之末仙人贡焉列国咸贺王曰寡人得恒春矣何忧太清不至恒春一名沉生如今之沉香也　─述异记─燕昭王种长春树春生碧花春尽则落夏生红花夏末则凋秋生白花秋残则萎冬生紫花遇雪则谢故号为长春树
　　播栘树
　　増─林邑记─播栘树柯叶发根下虚中森罗望之似悬发
　　文众木
　　増─地道记─句町有文众木
　　摩防
　　増─南州异物志─木有摩防生于斯调国其汁肥润其泽如脂膏馨香馥郁可以煎熬食物香美如中国用油
　　石楼树
　　増─述异记─案消山有石楼树吴太皇元年郡吏伍曜于海际得之枝茎紫色有光南越谓之石连理也
　　子树
　　増─述异记─顾渚山有子树其木如玉色渚人采之以为杖
　　大食国树
　　増─述异记─大食王国在西海中有一方石石上多树榦赤叶青枝上总生小儿长六七寸见人皆笑动其手足头着树枝使摘一枝小儿便死
　　春浮
　　増─水经注─波罗奈国在迦维罗卫国南千二百里中间有恒水东南流佛转法轮处在国北二十里树名春浮维摩所处也
　　菩提树
　　増─酉阳杂俎─菩提树出摩伽陀国在摩诃菩提寺盖释迦如来成道时树一名思惟树茎榦黄白枝叶青翠经冬不凋至佛入灭日变色凋落过已还生至此日国王人民大作佛事收叶而归以为瑞也树髙四百尺下有银塔周围绕之彼国人四时常焚香散花绕树作礼唐贞观中频遣使往于寺设供并施袈裟至显庆五年于寺立碑以纪圣徳此树梵名有二一曰賔橃梨力义二曰阿湿曷咃婆力义西域记谓之卑鉢罗以佛于其下成道即以道为称故号菩提婆力义汉翻为树昔中天无忧王翦伐之令事火婆罗门积薪焚焉炽熖中忽生两树王因忏悔号灰菩提树遂周以石垣至赏设迦王复掘之至泉其根不絶坑火焚之溉以甘蔗汁欲其燋烂后摩竭陁国满曹王无忧之曽孙也乃以千牛乳浇之信宿树生如旧更増石垣髙二丈四尺奘至西域见树出垣上二丈余
　　彚考─増─洛阳伽蓝记─疑寺塔珠网以铜镬盛之在塔西北一百歩掘地埋之上种树树名菩提枝条四布密叶蔽天─广东志─菩提树种出西域大可数围风揺其叶若雨骤至梁天监元年僧智药三藏自天竺国持菩提一株航海而来植于广州光孝寺戒坛之前迄今千余年茂盛不改
　　婆那娑树
　　増─隋书真腊国传─婆那娑树无花叶似柿实似冬瓜酉阳杂爼─婆那娑树出波斯国亦出拂林呼为阿蔀亸树长五六丈皮色青緑叶极光浄冬夏不凋无花结实其实从树茎出大如冬瓜有殻裹之殻上有刺瓤至甘甜可食核大如枣一实有数百枚核中仁如栗黄炒食甚美
　　庵罗树
　　増─隋书真腊国传─庵罗树花叶似枣实似李
　　婆田罗树
　　増─隋书真腊国传─婆田罗树花叶实并似枣而小异
　　毗野树
　　増─隋书真腊国传─毗野树花似木瓜叶似杏实似楮
　　歌毕佗树
　　増─隋书真腊国传─歌毕佗树花似林檎叶似榆而厚大实似李其大如升
　　嫛弥
　　増─览─大食西有嫛弥之树见人善笑摘之则槁　─酉阳杂爼─人木大食西南二千里有国山谷间树枝上化生人首如花不觧语人借问笑而已频笑輙落
　　咀赖罗
　　増─唐书西域传─天竺有树名咀赖罗叶如梨生穷山崖腹前有巨虺守穴不可到欲取叶者以方镞矢射枝则落为羣鸟衔去则又射乃得之
　　波罗树
　　増─唐书南蛮传─太和祁鲜而西人不蚕剖波罗树实状若絮纽缕而幅之　─西域传─贞观二十一年摩掲它始遣使自通于天子献波罗树树类白杨
　　纶木
　　増─南越志─咸寕县有穿州基多纶木似谷皮可以为绵
　　勾芒木
　　増─寰宇记─岭南容州陆川白石山色洁白四面悬絶上有飞泉瀑布下有勾芒木可以为布俚人斫之新条更生取之绩以为布
　　橦树
　　増─广韵─橦花可为布
　　集藻─赋散句─増─左思蜀都赋　布有橦华五言古诗─増─元陈髙种橦花─炎方有橦树衣被代蚕桑舍西得闲园种之漫成行苖生初夏时料理晨夕忙挥锄向烈日洒汗成流浆培根浇灌频髙者三尺强鲜鲜緑叶茂灿灿金英黄结实成秋茧皎洁如雪霜及时以收敛采采动盈筐缉治入机杼裁翦为衣裳御寒类挟纩老稚免凄凉豪家植花卉纷纷被垣墙于世竟何补争先玩芬芳弃取何相异感物増惋伤
　　诗散句─増─唐王维─橦布作衣裳　汉女输橦布
　　桤
　　増─益部方物畧记─民家树桤不三年材可倍常疾种亟取里人以为利　─四川志─桤木古称蜀木惟成都最多江干林畔蓊蔚可爱
　　彚考─増─宋史五行志─元符二年九月眉山悬桤木二株异根同榦木枝相附
　　集藻─賛─増─宋宋祁桤木賛─厥植易安数嵗輙林民赖其用实代其薪不栋不梁亦被斧斤
　　七言絶句─増─唐杜甫凭何十一少府邕觅桤木栽─草堂堑西无树林非子谁复见幽心饱闻桤木三年大与致溪边十亩隂
　　诗散句─増─元姚燧彼桤有二性生植惟峩岷栾栾干云姿才与樗散邻　宋范成大─疎密桤林整整来别録─増─齐东野语─杜甫乞桤木诗无音或读作岂而韵书亦无此字集中又有桤林碍日吟风叶郑氏注曰五来反若然当作獃字余尝见陈体仁端明云见前辈读若欹韵颇以为疑后见劒南诗有著书増木品搜句觅桤栽又荆公诗云濯锦江边木有桤小园封植伫华滋益信欹音为然桤惟蜀有之不才木也或谓即榕云丹铅録─姑苏王守溪在阁日论杜诗闻知桤木三年大因问先父桤木何音先父曰音欹守溪曰当依韵书作楷先父曰音欹则乡人农夫皆识之若作楷音不知何木矣因举王荆公桤木诗曰濯锦江边木有桤野园封植伫华滋地偏幸免桓魋伐嵗晩还同庾信移王乃悦服
　　琪树
　　增─唐李绅诗序─琪树垂条如弱桞结子如碧珠三年子可一熟毎嵗生者相续一年緑二年碧三年者红缀于条上璀错相间
　　集藻─五言古诗─増─唐刘驾琪树下因吟六韵呈先达者举世爱嘉树此树何人识清秋远山意偶向亭际得竒柯交若鬬珍叶密如织尘中尚青葱更想尘外色所宜巢三鸟影入瑶池碧移根岂无时一问紫烟客
