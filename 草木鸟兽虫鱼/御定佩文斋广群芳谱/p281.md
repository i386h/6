<!-- { "loadSidebar": true } -->
　　彚考─增─梁书林邑传─林邑国出沉木香土人斫断之积以嵗年朽烂而心节独在置水中则沉故名沉香次不沉不浮者曰香也　─唐书宗室传─敬宗侈宫室舶贾献沉香亭材帝受之汉谏曰以沉香为亭何异瑶台琼室乎　─三辅黄图　汉武帝元鼎六年破南越起扶荔宫以植所得竒草异木有蜜香百本　─清异录─海舶来有一沉香翁剜镂若鬼工髙尺余以上吴越王王目为清门处士发源于心清闻妙香也　髙丽舶主王大世选沉水近千斤叠为旖旎山象衡岳七十二峯钱俶许黄金五百两竟不售　沉水带斑防者名鹧鸪沉华山道士苏志恬偶获尺许修为界尺　─寓简─草木之最香者如沉水旃檀龙脑苏合薫陆郁金薝卜蔷薇素馨末利鸡舌之属皆产于岭表海南南迁集云雷化已南山多苓苓藿香芬芳袭人动或数里予尝推其理火盛于南方实能生土土味性甘而臭香其在南方乘火之王得其所养英华发外是以草木皆香此实理性之自然者而前此説香自范蔚宗以下未尝有及此也黄帝书言五香凑脾古人固知之矣楞严云纯烧沉水无令见火此自佛以来烧香妙方也　─南海古迹记─晋吴隐之北归家人沉香一斤觉投香江中　─越中杂记─青口两山夹天如线山石峭削一壁上有古木一株土人云是沉香树一年一花
　　集藻─赋─増─宋苏轼沉香山子赋─古者以芸为香以兰为芬以郁鬯为祼以脂萧为焚以椒为涂以蕙为薫杜蘅带屈葛蒲荐文麝多忌而本羶苏合若芗而实荤嗟吾知之防何为方入之所分方根尘之起灭常颠倒其天君每求似于髣髴或鼻劳而妄闻独沉水为近正可以配薝卜而并云矧儋崖之异产实超然而不羣既金坚而玉润亦鹤骨而龙筋惟膏液之内足故把握而兼斤顾占城之枯朽宜防釡而燎蚊宛彼小山巉然可欣如太华之倚天象小孤之插云往夀子之生朝以写我之老懃子方面壁以终日岂亦归田而自耘幸置此于几席养幽芳于帨帉无一往之发烈有无穷之氤氲盖非独以饮东坡之夀亦取以食人之芹也
　　别録─増─南方草木状─蜜香帋以蜜香树皮叶作之微褐色有纹如鱼子极香而坚韧水渍之不溃烂防康五年大秦献三万幅常以万幅赐当阳侯杜预令写所撰春秋释例及经传集觧　─清异录─有贾至林邑舎一翁姥家日食其饭浓香满室贾亦不喻偶见甑则沉香所剜也
　　龙脑香
　　増─酉阳杂俎─龙脑香树出婆利国婆利呼为固不婆律亦出波斯国树髙八九丈大可六七围叶圆而背白无花实其树有肥有瘦痩者有婆律膏香一曰痩者出龙脑香肥者出婆律膏也在木心中断其树劈取之膏于树端流出斫树作坎而承之入药用别有法　─香谱─形似松脂作杉木气干脂谓之龙脑香清脂谓之波律膏子似豆防皮有甲错海药本草云味苦辛微温无毒主内外障眼去三虫疗五痔明目镇心秘精
　　安息香树
　　増─酉阳襍爼─安息香树出波斯国波斯呼为辟邪树髙三丈皮色黄黒叶有四角经冬不凋二月开花黄色花心微碧不结实刻其树皮其胶如饴名安息香六七月坚凝乃取之烧通神明辟众恶
　　麝香木
　　増─清异録─江南山谷间有一种竒木曰麝香树其老根焚之亦清烈号防香
　　布罗香
　　増─西域记─其树松身异叶花果亦别初采既湿尚未有香木干之后循理而折之其中有香木干之后色如氷雪亦龙脑香
　　櫰香
　　増─本草─櫰香一名兜娄婆香江淮湖岭山中有之木大者近丈许小者多被樵采叶青而长有钜齿状如小蓟叶而香对节生其根状如枸杞根而大煨之甚香
　　必栗香
　　増─本草─必栗香一名花木香一名詹香生髙山中叶如老椿捣置上流鱼悉腮而死木为书轴白鱼不损书
　　灵夀木
　　増─尔雅─椐樻─注─肿节可以为杖─郑注─此木似藤节目相对　─陆玑诗疏─木节中肿似扶老今人以为马鞭及杖农郡北山有之　─汉书注─木似竹有枝节长不过八九尺围三四寸自然有合杖制不湏削治也　─本草─一名扶老杖陈藏噐曰生剑南山谷圆长皮紫作杖令人延年益夀
　　彚考─増─汉书孔光传─光称疾辞位太后诏赐灵夀杖山海经　广都之野灵夀实华　─水经注─巴乡村侧有谿谿中多灵夀木
　　集藻─铭─増─汉李尤灵夀杖铭─亭亭竒榦实曰灵夀甘泉润根清露流茎乃制为杖扶危定倾既凭其实亦贵其名
　　五言古诗─増─唐桞宗元植灵夀木─白华鉴寒水怡我适野情前趋问长老重复欣嘉名蹇连易衰朽方刚谢经营敢期齿杖赐聊且移孤茎丛萼中竞秀分房外舒英柔条乍反植劲节常对生循玩足忘疲稍觉歩武轻安能事翦伐持用资徒行
　　五言律诗─増─宋张浮休─曲木天然性叨名席上珍节髙工碍手倚壁快扶人莫问西来意终为灶下薪他时俘颉利拜赐敢忘身
　　诗散句─増─宋曽肇─林下搘来供燕息省中携去宠师儒─蘓轼─灵夀扶来似孔光
　　娑罗木
　　増─通雅　娑罗外国之交譲木也叶似柟皮如玉兰色葱白最洁鸟不栖虫不生子能下气　─益部方物畧记─生峨睂山中类枇杷数葩合房春开叶在表花在中或言根不可徙　─吴舩录─木叶如海桐又似杨梅花红白色春夏间开　─茅亭客话─花苞大如拳叶凡二十余叶相沓捧苞类桐花一簇三十余朶经月方谢
　　彚考─増─南史扶南国传─梁天监十八年遣使送天竺旃檀瑞像娑罗树叶　─荆南记─晋永康元年巴陵显安寺僧房床下忽生一树随伐随生如是非一树生愈疾众共异之置而不翦旬日之间枝柯极栋遂移房避之自尔已后树长渐迟但极晩秀夏中方有花叶枝茎与众木不殊多歴年稔人莫识也后外国僧见之攀而流涕曰此娑罗树也佛处其下湼槃吾思本事所以泣耳而花开细白不足观采元嘉十一年忽生一花形色如芙蓉树今见在此亦一方之竒迹也　─翻译─南印建那补罗国北不远有多罗树林三十余里其叶长广其色光润诸国书写莫不采用　─酉阳杂俎─慈恩寺殿庭大莎罗树大歴中安西所进其木桩赐此寺四橛大徳行逢自种之一株不活　─洛阳名园记─苗帅园故有七叶二树对峙髙百尺春夏望之如山然今剏堂其北　─韩雍赐游西苑记─桥南有娑罗树人所罕见─长安客话─卧佛寺内娑罗树二株子如橡栗可疗心疾　─名山记─天台山有娑罗树花一名鹤翎出华顶峯以多经风霜树不髙大树数百枝枝十余头头六七叶经冬不凋花如芍药香如茉莉按蜀都赋雅州瓦屋山产娑罗花有五色照映山谷与此相类　─花史─昌化千顷山侧娑罗一株每初夏花开香闻十里相传为许由故居　─云南志娑罗花在防城土主庙其本类大理和山花佛日盛开其色白微帯黄意异香芬馥非同凡花臭味中出一蕊如稗穗垂出瓣中毎朶十二瓣遇闰辄多一瓣相传髙僧以二念珠入土一珠出树不知大理所传仙人遗种者又出何典故且不独和山有之也　俗传娑罗树炙之能却病土人有疾者度其髙下以艾灼焉今树枯集藻─状─増─唐安西道进娑罗枝状─臣所管四镇有拔汗那最为宻近水有娑罗树特为竒絶不庇凡草不止恶禽耸榦无慙于松栝成隂不愧于桃李近差官拔汗那使令采得前件树枝二百茎如得托根长乐擢颖建章布叶垂隂隣月中之丹桂连枝接影对天上之白榆碑─増─唐李邕楚州淮隂县娑罗树碑并序─观厥好徳存树爱人及乌有情不忘虽小可作夫施及者也则有宗庙加敬墟墓増悲覩物可怀比事斯广此触类者也矧乃通感灵变符圣迹根柢浄土硕茂佛时烛金山之景彰聨玉豪之殊相至若泥日法防荼毘应身妙有双树之间光覆僧祗之众安可混曜散木比列清林议上茅之挺生喻坚固之神造者也娑罗树者非中夏物土所宜有者已婆娑十亩暎蔚千人密幄足以缀飞飇髙盖足以却流景恶禽翔而不集好鸟止而不巢有以多矣然深识者虽徘仰止而莫知防植博物者虽沉吟称引而莫辨嘉名华叶自竒荣枯尝异随所方面颇徴灵应东瘁则青郊苦而嵗不稔西茂则白藏防而秋有成唯南匪他自北常尔或季春肇发或仲夏萌生早先丰随晩暮俭若且槁茎后吐芬条前秀差池旬日奄忽齐同无今昔可殊非物理所测古老多怪时俗毎惊巫者占于鬼谋议者惑于神树证圣载有三藏义浄还自西域逮兹中休信宿因依斋戒瞻叹演夫本处徴之旧闻源其始也荣灼道成之际防其末也摧藏薪尽之余或森列四方或合并二体常清不坏应现分荣变白有终不灭同尽昔与释迦防首今为羣生立縁夫佛病从人大慈感故树萎因物深悲理然化能分身半枯即是心有合相后茂还齐宜其表正圣神灵贶品彚以变见一摄而称讃十方者也淮隂县者江海通津淮椘巨防弥越走蜀防闽驿吴七发枚乘之丘三杰楚王之窟胜引飞辔商旅接舻毎至同云冐山终风振壑宦子惕息槁工疚怀鱼贯迤其万艘雾集坌于曽渚莫不膜拜围绕焚香防持复悔多尤廻祈景福于是风水相借物色同和挂帆啓行方舳骏迈浮山崛起而疏巘庆云乱飞而比峯虽电影施鞭夸父杖策罔可喻其神速曷云状其豁快者哉州牧宗子名仲康广孝惟家大忠形国播清政以主郡仪古式以在人知微知彰有礼有乐别驾扶风窦公名诫盈盛门贵仕懿徳令名利用以厚生明畧以营道上交不谄下交不黩司马宗子名景虚受贤交榦用柔克退遂中律先后自公且观麟定之诗未骥子之任邑宰清河张公名松质藐自雉节忽乎博闻始于能赋而彰中于成器而立牧人通急狥物合权威肃慑于神明慈惠安其父母岂伊政理自有才名莫不净虑一乘追攀八树叹徙植而多感惟化生而永怀大啓上縁率心檀施硕徳道晖寺主道上座道绚都维那昙一等皆妙觉圆常释门上首痛金棺而既往骇坚林而在兹乡望司徒简戴景王珪张仁艺王怀俨刘元隐沈信详等夙悟大师深入真际勤行进力防供庄严州东大云寺法师希广派法流固祗徳本戒行有以镇浮俗利言有以诲求既凭藉于众心亦谋明于独得是摽灵迹乃建丰碑其词曰政化之理兮甘棠犹存寳乘之妙兮娑罗是敦钦厥道成兮八相克尊感乎示迹兮一归可门与佛合縁兮荣落同时歘尔化生兮感变谁思休徴咎徴兮伺察不欺流俗莫识兮绵旷惊疑上人西还兮觏止増悲发皇灵应兮坚固在兹方国传闻兮想象凄其廻首正信兮顶礼防持优昙千年兮曷足议之
　　賛─増─宋宋祁娑罗木賛─聚葩共房叶附花外根不得徙见伟斯世
　　歌─
　　御制娑罗树歌─娑罗珍木不易得此树惟应月中植想见初从西域移山中有人多未识海桐结蕊松栝形千花散尽七叶青山禽廻翔不敢集虚堂落子风泠泠椘州遗碑今已偃峨睂雪外双林远未若兹山近可游灵根终古蟠层巘繁隂亭午转团圞回睇精蓝路防盘凭教紫府仙山树写入披香殿里看
　　七言古诗─増─元郭翼题娑罗室─娑罗树下幽人室山气因之与秋碧古色犹栖竺国云絶顶仰见扶桑日太隂垂地风雨防百尺撑空鬼神力醉呼北海起九原为尔重镌青石壁
　　五言排律─増─宋欧阳修定力院七叶木─伊洛多佳木娑罗旧得名常于佛家见宜在月中生暗砌隂铺静虚堂子落声夜风疑雨过朝露炫霞明车马王都盛楼防梵宇闳惟应静者乐时聼野禽鸣
