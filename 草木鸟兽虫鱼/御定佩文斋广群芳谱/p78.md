<!-- { "loadSidebar": true } -->
　　集藻─序─原─宋杨万里和梅诗序─梅肇于炎帝之经着于説命之书召南之诗然以滋不以象以寔不以华也岂古之人皆质而不尚其华欤然华如桃李顔如舜华不尚华哉而独遗梅之华何也至楚之骚人饮芳而食菲佩芳馨而食葩藻尽掇天下之香草嘉木以苾芬其四体而金玉其言语文章尽逺取江篱杜若而近舍梅岂偶遗之欤抑梅之未遭欤南北诸子如隂铿何逊苏子卿诗人之风流至此极矣梅于是时始以花闻天下及唐之李杜本朝之苏黄崛起千载之下而躏借千载之上遂主风月花草之夏盟而于其间始出桃李兰蕙而居客之左葢梅之有遭未有盛于此时者也然色弥章用弥晦花弥利实弥钝也梅之初服岂其端使之然哉前之遗今之遭信然欤余友洮湖陈晞顔盖造次必于梅颠沛必于梅者也嘉爱之不足而吟咏之吟咏之不足则尽取古人赋梅之作而赓和之寄一编以遗予曰从古此诗已八百篇矣不盈千篇吾未止也予读之而惊曰抑何丰耶丰而不竒则亦常耳抑何竒耶余尝爱隂铿诗云花舒雪尚飘照日不俱销苏子卿云祗言花是雪不悟有香来唐人崔道融诗云香中别有韵清极不知寒是三家者岂畏疎影暗香之句哉晞顔之诗同梅而清清在梅前同梅而馨馨在梅后其于三家所谓未闻以千里畏人者也　─増─张镃梅品序─梅花为天下神竒而诗人尤所酷好淳熈嵗乙巳予得曹氏荒圃于南湖之濵有古梅数十爰辍地十亩移种成列增取西湖北山别圃红梅合三百余本筑堂数间以临之又夹以两室东植千叶缃梅西植红梅各一二十章前为轩楹如堂之数花时居宿其中环洁辉映夜如对月因名曰玉照复开涧环绕小舟徃来未始半月舍去自是客有游桂隠者必求观焉顷者太保周益公秉钧予尝造东阁坐定首顾予曰一棹径穿花十里满城无此好风光葢予旧诗尾句众客相与歆于是游玉照者又必求观焉值春凝寒又能留花过孟月始盛名人才士题咏层委亦可谓不负此花矣但花并秀非天时清美不宜又标韵孤特若三闾首阳二子寜槁山泽终不頫首屏气受世俗湔拂间有身亲貌悦而此心落落不相领会甚至于汚防附近畧不自揆者花虽眷客然我辈胸中空洞几为花呼呌称寃不特三叹而足也因审其性情思所以为奨防之防凡数月乃得之今疏花宜称憎嫉荣宠屈辱四事总五十八条掲之堂上使来者有所警省且示人徒知梅花之贵而不能爱敬也使与予之言传布流诵亦将有愧色云　─范成大梅谱前序梅天下之尤物无问智愚贤不肖莫敢有异议学圃之士必先种梅且不厌多他花有无多少皆不系重轻余于石湖玉雪坡既有梅数百本比年又于舍南买王氏僦舍七十楹尽拆除之治为范村以其地三分之一与梅吴下栽梅特盛其品不一今始尽得之随所得为之谱以遗好事者─梅谱后序─梅以韵胜以格髙故以斜横疎瘦与老枝怪竒者为贵其新接穉木一嵗抽嫩枝直上或三四尺如酴醿蔷薇辈者吴下谓之气条此直宜取实规利无所谓韵与格矣又有一种于条上茁短横枝状如棘针花宻缀之亦非髙品近世始画墨梅江西有杨补之者尤有名其徒仿之者实繁观杨氏画大畧皆气条耳虽笔法竒峭去梅实逺唯廉宣仲所作差有风致世鲜有评之者余故附之谱后云　─原─明张鼐孤山种梅序─夫人标物异物借人灵古徃而今自来风光无尽景迁而人不改兴防常新是知有补斯完无亏不满谁非造化转水光山色于眼前繄彼人功留雪月风花于本地维昔孤山逸老曽于嬴屿栽梅偃伏千枝淡荡寒岚之月崚嶒数树留连野水之烟自鹤去而人不还乃山空而种亦少庾岭之春乆寂罗浮之梦不来虽走马征舆閙前堤之景色奈暗香踈影辜此夜之清光是以同社诸君子防缀冰花补苴玉树种不移于海外胜已集乎山中灌岩隙而长玉龙纷披偃仰礨涧湄而栖白凤布置横斜幽心扶瘦骨同妍冷趣植寒枝共逺西泠桥畔重开圃印清波六一泉邉载起琼楼邀皓月非惟借风霜之伴与岸花江桞鬭风光亦将留山泽之臞令溪饮岩居生气色倘髙人扶笻扫石正堪读易説诗若韵士载酒飞觥亦足吟风弄月使千古胜塲不渝寂寞将六堤佳境尽入包罗岂独处士之功臣抑亦坡仙之胜友余薄游湖上缅想孤踪防月下之驴为问山中谁是主指云间之鹤来看亭畔几枝花爰快述其良图用同贻于好事云尔
　　説─原─宋杨东山梅花説─易曰干为天前辈论干与天异谓天者干之形体干者天之性情某因触类而思之不但干与天异而已事事物物莫不皆有形体性情林和靖咏梅疎影横斜水清浅二句此为梅写真之句也梅之形体也雪后园林才半树二句此为梅传神之句也梅之性情也冩梅形体是谓写真传梅性情是为传神文─原─周之翰爇梅文─寒勒铜瓶冻未开南枝春断不归来这回勿入梨云梦却把芳心作死灰恭惟地垆中处士梅先生生自罗浮沠分庾岭形如枯木棱棱山泽之臞肤若凝脂凛凛氷霜之操春魁占百花头上嵗寒居三友图中玉堂茆舍本无心金鼎啇羮期结果不料道人见挽便离有色之根夫何冰氏相凌遽返华胥之国玉骨拥炉烘不醒深魂剪纸竟难招纸帐夜长犹作寻香之梦筠月淡尚疑弄影之时虽宋广平鐡石心肠忘情未得使华光老丹青手叚摸索未真却怨零落一枝春好与茶毗三昧火惜花君子还道这一防香魂今在何处咦烱然不逐东风散只在孤山水月中
　　传─原─元王冕梅华传先生姓梅名华字魁不知何许人或谓出炎帝其先有以滋味干商髙宗乃召与语大悦曰若作和羮尔惟盐梅因食采于梅赐以为氏梅之有姓自此始至纣时梅伯以直言谏妲己事被醢族遂隠迨周有摽有者始出仕其寔行着于诗三十余世当汉成帝时梅福以文学补南昌尉上书言朝廷事不纳亦隠去变姓名为吴市门卒云自是子孙散处不甚显汉末緑林盗起避地大林大将军曹操行师失道军士渇甚愿见梅氏梅聚族谋曰老瞒埀涎汉鼎人不韪之吾家世清白慎勿与语竟匿不出厥后絫生叶叶生萼萼生蕊蕊生华是为先生先生为人修洁洒落秀外莹中玉立风尘之表飘飘然真神仙中人所居环堵竹篱茅舍洒如也行者过其处必徘徊指顾曰是梅先生居也勿翦勿伐谿山风月其与之俱先生雅与髙人韵士游徂徕十八公山隂此君辈皆嵗寒友何逊为扬州法曹掾虚东阁待先生先生遇之甚厚相对移日留数诗而归先生南北两支世传南暖北寒先生葢居于南者也先生诸子甚多长云寔操行坚固人谓其有廼父风味居南京犀浦者为黄氏其余别族具载石湖谱太史公曰梅先生翩翩浊世之髙士也观其清标雅韵有古君子之风焉彼华腴绮丽乌能辱之哉以故天下人士景仰爱慕岂虚也耶─明何乔新梅伯华传梅伯华字汝芳世居大江之南其先本若木氏之裔食采于梅春秋时复属于楚秦始皇遣将军王翦灭楚遂移兵伐梅灭之子孙散处江南以国氏其家杭之西湖粤之大庾者宗枝尤蕃衍伯华自幼好修丰姿芳洁翛然埃之表好居山泽每与骚人处士徜徉泉石云壑之间终日忘返不识者疑为仙云性刚介士无贤不肖皆知敬重好事者或冩其像于屏见者肃然起敬不觉鄙吝自消楚令尹子兰申公子椒以清修自负愿托交于伯华伯华曰若等无寔而外饰终将委厥美以从俗耳非吾友也凌波仙子洛迦樊生亦以雅素絶俗愿与伯华为异姓兄弟伯华笑曰若等得我一体非可与共度嵗寒者也丞相广平宋公贞心劲质于人少许可独敬重伯华尝作赋以诵其美伯华覧之不乐曰知人信不易哉吾尝以宋公鐡石心肠顾乃轻吐绮语至以文君绿珠况我噫知徳者鲜矣当阳春和煦时羣葩竞荣红香翠蔓灿如也而伯华恬然于荒寒之野或以后时诮之者曰大丈夫盍乘时取红紫自苦于寂寞谁复知之伯华曰荣悴命也然有性焉吾知安吾命尽吾性而已且子未睹其终耳狂飚振荡彼将飘泊何所戾耶言者惭而退石湖范公与伯华交莫逆买地于所居之范村招伯华聚族居之且为作谱辨其韵格之异而叹写真者不察也由是伯华益有闻于天下云─洪璐白知春传─白知春大庾人也初不详其得姓之由或曰太昊氏廷臣有貌晳而傅粉者帝呼为白郎遂以为姓至商髙宗时有善调鼎羮者同傅説为相大着勲业天下始重其名自后族类繁衍徧处海内汉末有族子居邓襄间最繁盛曹瞒师过渴甚获济归而勒其功于史后世称之西晋时曰华魁者为江南亭长遇陆正平于传舍遂为通使长安故人为荐拜秘书省伴读二世至飞英落魄不拘専事放荡其友荐为上林内史得入宫禁为刘宋夀阳公主饰妆公主甚喜宫中争效慕之梁何逊官扬州与清江盛开者为僚宷日共赓吟情谊甚宻唐宋璟未相时于从父东川官舍见郡人一本性姿素朴仪容古雅请为忘年交作文美之其后有名九英者与白乐天元稹杜甫辈相友善京师谓之连璧九英女琼姬居罗浮择壻名士赵师雄月夜遇之遂定婚媾世传为竒过宋有竒男子同林和靖隠孤山甘淡泊忘势利和靖为诗美其行今载集中再传曰墨始防为吏除守衡州宣徳泽及于民有甘棠之思卒绘其像民间多奉祀之白有逺族因秦俗家贫子壮分赘杨氏厥类尤蕃生子虽状貎不类白而气味相似故亦见珍于世知春字儒华衡州十世孙生而骨格清癯丰神洒落虽邉幅不修而天然标格自出风尘之表性慧善推歩星数每嵗天子将颁春厯輙先以消息吐白人间世以其知春候故名之为人孤洁不交尘俗惟与蜀人叶恒盛卫人管若虚为耐乆朋尝曰吾虽不见用于治朝亦当魁芳誉于天下一日恒盛若虚闻之曰吾闻智者不失时勇者不失势阳徳方亨皆争怜角宠而子若不闻迨夫肃杀逞众芳谢子顾抗顔独出此何以故曰窃闻之有赫赫之誉者发必浅无彰彰之名者飬必深与其扬金石于郑卫交奏之时孰若援舜琴而独鸣播徳馨于桃李暄妍之塲孰若蕴兰芳而独写是故使避秦皆商山则孰为汉廷之萧曹不仕隋皆河汾则谁为唐室之房杜当时闻其名者多跨蹇踏雪寻访至有取其连枝令奚童肩负馆之华堂静室礼对阁笔平章不逾日则敛容而去知春惟林居简出谢絶纷华日以甘酸醖酿成就诸子之徳寔思以宏先人调鼎之业云
