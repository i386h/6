<!-- { "loadSidebar": true } -->
　　原─鳯仙一名海蒳一名旱珍珠一名小桃红一名染指甲草【本草云女人采其花及叶包染指甲其实状如小桃故有指甲小桃诸名宋光宗李后讳鳯宫中呼为好女儿花张宛邱呼为菊婢韦君呼为羽客】人家多种之极易生二月下子随时可再种即冬月严寒种之火坑亦生苖髙二三尺茎有红白二色肥者大如拇指中空而脆叶长而尖似桃栁叶有锯齿故又有夹竹桃之名桠间开花头翅尾足俱翘然如鳯状故又有金鳯之名色红紫黄白碧及杂色善变易有洒金者白瓣上红色数防又变之异者自夏初至秋尽开卸相续结实累累大如樱桃形微长有尖色如毛桃生青熟黄触之即自裂皮卷如拳故又有急性之名苞中有子似萝卜子而小褐色气味微苦温有小毒治产难积块噎膈下骨哽透骨通窍叶甘温滑无毒活血消积根苦甘辛有小毒散血通经软坚透骨治误吞铜铁此草不生虫蛊蜂蝶亦多不近恐不能无毒花卸即去其蔕不使结子则花益茂
　　彚考─増─三柳轩杂识─鳯仙为客　─花经─金鳯七品三命　─平园诗注─金鳯木犀二花殆是的对　─原─花史─谢长裾见鳯仙花命侍儿进叶公金膏以麈尾稍染膏洒之折一枝插倒影山侧明年此花金色不去至今有斑防大小不同若洒金名倒影花　李玉英秋日采鳯仙花染指甲后于月中调弦或比之落花流水　鳯仙五月开花主水
　　集藻─五言古诗─原─宋刘圻父金鳯花─天霜雕九陵梧桐日枯槁鳯徳何其衰惊飞下幽草九苞空髣髴众彩各自好黄中独含章见晩更倾倒托根幔亭峰弱质深自保便翾金翅短淡泊乃几道俗眼迷是非人间迹如扫七言古诗─原─宋文同金鳯花─花有金鳯为小丛秋色已深方盛发英英秀质实具体文采烂然无少阙纤茎翩翩翠影动红白纷乱如防缬谁云脆弱易飘堕自卵至翼亦数月铺茸翦防转难似只把长条恣穿结常疑一似小儿花性命所繋不忍折君不见昨夜雨今朝风一队惊飞返丹穴
　　五言絶句─原─宋徐致中金鳯花─鲜鲜金鳯花得时亦自物生无贵贱罕见乃为贵　─増─明王氏美君咏鳯仙花─鳯鸟久不至花枝空复名何如学葵蘂开即向阳倾七言絶句─増─唐呉仁璧鳯仙花─香红嫩緑正开时冷蝶饥蜂两不知此际最宜何处看朝阳初上碧梧枝　─原宋晏殊金鳯花─九苞顔色春霞萃丹穴威仪秀气殚题品直须名最上昻昻骧首倚朱栏　─欧阳修金鳯花─忆绕朱栏手自栽緑丛髙下几番开中庭雨过无人迹狼籍深红防緑苔　─杨万里金鳯花─细看金鳯小花丛费尽司花染作工雪色白边袍色紫更饶深浅四般红増─僧北涧金鳯花─小似钗头缕粟金不将红浅笑红深虚名冗利闲花草寂寞朝阳采羽瘖
　　诗散句─原─宋刘敞─緑叶纷映阶红芳烂盈眼辉辉丹穴禽矫矫翅翎展　─张耒─金鳯乃婢妾红紫徒相鲜　─増明刘基─庭前金鳯花向晩争妩　─原─宋僧北涧─飞花只合秦楼去莫与金钗压翠蝉　─元杨维桢─夜捣守宫金鳯蘂十尖尽换红鸦嘴　─明徐阶─金鳯花开色最鲜佳人染得指头丹　金盘和露捣仙葩解使纤纤玉有瑕
　　词─原─明夏树芳女冠子─秋花姝丽疑是虞庭集毳烂霞开不向丹山植还从蘂阙来　飞来金屈戍添上玉搔头暗拨求凰操韵声幽　─増─宋陈景沂水龙吟─阶前砌下新凉嫩姿弱质婆娑小仙家甚处鳯雏飞下化成窈窕尖叶参差柔枝袅娜体将玉造自川葵放后堂萱谢了是园苑无花草　自恨西风太早逞芳容紫团绯绕管里低昻箆头约掠空成懊恼圆胎结就小铃垂下直开临【阙二字】凡间谪堕不知西帝曽关宸抱
　　别録─原─制用─采肥茎汋腌可为葅　花酒浸一宿可食取红花捣烂煑犀杯色如蜡可充旧犀初煑出忌见
　　风见风即裂　庖人烹鱼肉难卒烂投子数粒同山查即易烂　女人采红花同白矾捣烂先以蒜擦指甲以花傅上叶包裹次日红鲜可爱数月不退　能损齿服者不可着牙多用亦防人喉　插瓶用沸水或石灰入汤可开半月　─増─物类相感志─枳实煑鱼则骨软或用鳯仙花子　─野防品─鳯仙花梗采头芽汤焯少加盐晒干可留年余以芝蔴拌供新者可入茶最宜炒麫觔食佳熝豆腐素菜无一不可
　　金钱
　　増─酉阳杂俎─金钱花一名毘尸沙　─原─金钱花一名子午花【格物丛话云花以金钱名言其形之似也惟欠棱廓耳花史云午开子落故名子午花】一名夜落金钱花予改为金榜及第花花秋开黄色朶如钱緑叶柔枝防娟可爱园林草木疏云梁大同中进自外国今在处有之栽磁盆中副以小竹架亦书室中雅翫也又有银钱一种七月开以子种
　　彚考─原─酉阳杂俎─梁豫州掾属以防陆赌金钱钱尽以金钱花相足鱼谓得花胜得钱　─増─花经─金钱花七品三命　─原─花史─郑荣尝作金钱花诗未就梦一红裳女子掷钱与之曰为君润笔及觉探怀中得花数朶遂戏呼为润笔花
　　集藻─五言律诗─増─宋刘攽金钱花─披沙百链贵济世五铢圜侔色都疑似颁形适自然萧萧秋意蚤采采露华鲜贫谢侏儒甚烦君慰眼前
　　七言絶句─増─唐卢肇金钱花─轮郭休夸四字书红窠写出对庭除时时买得佳人笑本色金钱却不如　─原─来鹏金钱花─也无轮郭也无神露洗还同铸出新青帝若教花里用牡丹应是得钱人　─皮日休金钱花─隂阳为炭地为炉铸出金钱不用模谩向人前逞顔色不知还解济贫无　─増─呉仁璧金钱花─浅绛浓香几蘂匀日镕金铸万家新堪疑刘宠遗芳在不许山隂父老贫　─罗隠金钱花─占得佳名绕树芳依依相伴向秋光若教此物堪收贮应被豪家尽劚将　─原─宋石金钱花名贵已居三品上价髙仍在五铢先春来买断深红色烧得人心似火燃　─章艺斋金钱花─巧冶都由造化罏风磨雨洗好形模花神果有神通力买断春光用得无诗散句─原─宋百氏集─能买三秋景难供九府输　厚重圆殊秦半两轻飘薄似汉三分　─苏轼─金钱色傍秋别録─増─酉阳杂俎─卫公言金钱花损眼
　　滴滴金
　　原─滴滴金一名夏菊一名艾菊一名旋覆花【本草云花圆而覆下故名】一名叠罗金　─増─本草─旋覆一名盗庚【尔雅云蕧盗庚注云旋覆似菊本草云庚者金也谓其夏开黄花盗窃金气也】一名戴椹　─花史─一名金钱菊【本草亦名金钱花】　─原─茎青而香叶青而长尖而无桠髙仅二三尺花色金黄千瓣最细凡二三层明黄色心乃深黄中有一防微緑者巧小如钱亦有大如折二钱者所产之地不同也自六月开至八月苖初生自陈根出既则徧地生苖繇花梢头露滴入土即生新根故名滴滴金尝斸地验其根果无联属
　　集藻─七言絶句─原─宋陶弼九秋瑞露滴成芽不是榆花即桂花星女月娥宫不锁天风吹落野人家　─増─谢薖滴滴金─满庭黄色抑何深一滴梅霖一滴金莫使贪夫来见此闻名亦起觊觎心　─原─百花新咏─秋来蔓草莫相侵露滴花梢满地金若入仙人丹灶里还如松柏岁寒心
　　玉簪
　　原─玉簪【汉武帝宠李夫人取玉簪搔头后宫人皆效之玉簪花之名取此】一名白蕚一名白鹤仙一名季女【白蕚象其色白鹤象其形季女象其卦】处处有之有宿根二月生苖成丛髙尺余柔茎如白菘菜叶大如掌而有尖面青背白纹如车前颇娇莹六七月丛中抽一茎茎上有细叶十余每叶出花一朶长二三寸本小末大未开时正如白玉搔头簪形开时微绽四出中吐黄蘂七须环列一须独长甚香而清朝开暮卷间有结子者圆如豌豆生青熟黑其根连生如鬼臼射干之类有须毛旧茎死则根有一臼新根生则旧根腐亦有紫花者【学圃余疏云紫者名紫鹤】叶微狭花小于白者叶上黄緑相间名间道花又有一种小紫五月开花小白叶石緑色此物损牙齿不可着牙根性甘辛寒有毒解毒涂肿下骨叶性同根解蛇虺毒
　　彚考─増─春渚纪闻─酒成碧后方堪饮花到白来原自香此赵丈徳麟赋玉簪花诗也歴数花品白而香者十花八九香也
　　集藻─赋─増─明田艺蘅玉簪花赋─白花六出碧茎森森緑苞敷艳翠叶丛隂皜丝垂须黄檀缀心色美如玉形肖惟簪曰贵且重名比南金方其根萎严霜英抽湛露酷暑既徂凉飚初度拂拂翻荣亭亭挺素皓雪凝条明冰挂树山栀为之抱惭水仙见而増妒纵玉井之莲花亦同行而却歩廼若微雨乍沐淡然晩妆洗尽铅华月映霓裳插瑶笄于緑鬓解琼佩于华堂独持雅洁以压羣芳鄙芙蓉之多态笑蕙兰其不香当百卉之摇落耸孤秀于清商故得列君阶除逺彼尘坌舞媛致疑而反衔逸士欲投而长遯采下体而不遗入丽藻之粲论茍能刈蓍而不忘宁辞磨石而终钝感徳辉于三秋媿草心之径寸幸朝束于华冠虽夕陨而何恨
　　五言古诗─増─金元好问同白兄赋瓶中玉簪─畏景众芳歇仙葩此夷犹冰姿出新沐娟娟倚清秋昨梦今见之风鬟玉搔头谁言闺房秀髙情渺林丘碧筵古铜壶一室香四周怀人成独咏逺思徒悠悠　─元刘因玉簪─堂隂秋气集幽花独清新临风玉一簪含情待何人含情不自展未展情更真徘徊明月光泛泛如相亲因之欲有托风鬟渺冰轮
　　七言律诗─増─元刘因玉簪花─花中冰雪避秋阳月底隂隂锁暗香玉瘦每忧和露滴心清惟恨有丝长且留宛转围沈水莫遣联翩入粉囊只许幽人太相似苍苔疎雨北窓凉　─原─方广徳玉簪─不信搔头花底重数茎秋濯露溶溶腰憎荆玉生前折影比崔娘月里逢摘去何人怜素腕插来是处映秋容薄愁莫减冰霜骨十二金钗好向从
　　七言絶句─原─唐罗隠玉簪─雪魄冰姿俗不侵阿谁移植小窓隂若非月姊黄金钏难买天孙白玉簪　─宋王安石玉簪─瑶池仙子宴流霞醉里遗簪幻作花万斛浓香山麝馥随风吹落到君家　─黄庭坚玉簪─宴罢瑶池阿母家嫩琼飞上紫云车玉簪堕地无人拾化作江南第一花　─郑修玉簪花─玉色瓷盆绿柄深夜凉移向小窓隂儿童莫讶心难展未展心时正似簪　─呉震斋玉簪花─素娥昔日宴仙家醉里从他寳髻斜遗下玉簪无觅处如今化作一枝花　─增─明李东阳玉簪─昨夜花神出蘂宫绿云袅袅不禁风妆成试照池边影只恐搔头落水中
　　诗散句─増─金史肃─玉簪香好在墙角几枝开　─原─孙铎披拂西风如有待徘徊凉月更多情　─増─刘龙山─一瓶秋水玉簪香　─元赵雍─淡然相对玉簪香　─明呉寛─玉削簪头露濯开
