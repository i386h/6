<!-- { "loadSidebar": true } -->
　　序─增─唐吕温三月三日茶宴序─三月三日上已禊饮之日也诸子议以茶酌而代焉廼拨花砌爱庭隂清风逐人日色留兴卧借青霭坐攀香枝闲莺近席而未飞红蘂拂衣而不散廼命酌香沫浮素杯殷凝琥珀之色不令人醉微觉清思虽五云仙浆无复加也　─皮日休茶中杂咏序─按周礼酒正之职辨四饮之物其三曰浆又浆人之职供王之六饮水浆醴凉医酏入于酒府郑司农云以水和酒也盖当时人率以酒醴为饮谓乎六浆酒之醨者也何得姬公制尔雅云槚苦荼即不撷而饮之岂圣人之纯于用乎亦草木之济人取舍有时也自周以降及于国朝茶事竟陵子陆季疵言之详矣然季疵以前称茗饮者必浑以烹之与夫防蔬而啜者无异也季疵始为经三卷由是分其源制其具敎其造设其器命其煑饮之者除痟而去疠虽疾医之不若也其为利也于人岂小哉余始得季疵书以为备矣后又获其顾渚山记二篇其中多茶事后又太原温从云武威段之各补茶事十数节并存于方册茶之事由周至今竟无纤遗矣昔晋杜育有荈赋季疵有茶歌余缺然于懐者谓有其具而不形于诗亦季疵之余恨也遂为十咏寄天随子─宋徽宗大观茶论序─尝谓首地而倒生所以供人求者其类不一谷粟之于饥丝枲之于寒虽庸人孺子皆知常须而日用不以时岁之舒廹而可以废兴也至若茶之为物擅瓯闽之秀气钟山川之灵禀袪襟涤滞致清导和则非庸人孺子可得而知矣冲澹闲洁韵髙致静则非皇遽之时可得而好尚矣本朝之兴岁修建溪之贡龙团鳯饼名冠天下而壑源之品亦自此而盛延及于今百废俱举海内晏然垂拱宻勿幸致无为缙绅之士韦布之流沐浴膏泽薫陶徳化以雅尚相推从事茗饮故近岁以来采择之精制作之工品第之胜烹之妙莫不咸造其极且物之兴废固自有时然亦系乎时之污隆时或皇遽人懐劳瘁则向所谓常湏而日用犹且汲汲营求惟恐不获饮茶何暇议哉世既累洽人恬物熈则常须而日用者固久厌饫狼籍而天下之士励志清白竞为闲暇修索之玩莫不碎玉锵金啜英咀华较筐箧之精争鉴裁之别虽下士于此时不以蓄茶为羞可谓盛世之清尚也呜呼至治之世岂惟人得以尽其材而草木之灵者亦得以尽其用矣偶因暇日研究精微所得之妙后人有不自知为利害者叙本末列于二十篇号曰茶论─蔡襄进茶録序─臣前因奏事伏陛下谕臣先任福建转运使日所进上品龙茶最为精好臣退念草木之微首辱陛下知鉴若处之得地则能尽其材昔陆羽茶经不第建安之品丁谓茶图独论采造之本至于烹试曾未闻有臣輙条数事简而易眀勒成二篇名曰茶録伏惟清闲之晏或赐观采臣不胜惶惧荣幸之至谨序─原─欧阳修龙茶録后序─茶为物之至精而小团又其精者録序所谓上品龙茶者是也盖自君谟始造而岁贡焉仁宗尤所珍惜虽辅相之臣未尝輙赐惟南郊大礼致斋之夕中书枢密院各四人共赐一饼宫人翦金为龙鳯花草贴其上两府八家分割以归不敢碾试相家藏以为宝时有佳客出而传玩尔至嘉祐七年亲享眀堂斋夕始人赐一饼余亦忝预至今蔵之余自以谏官供奉仗内至登二府二十余年才一获赐因君谟着録輙附于后庻知小团自君谟始而可贵如此　─增─朱子安东溪试茶録序─隄首七闽山川特异峻极廻环势絶如瓯其阳多银铜其隂孕铅铁厥土赤坟厥植惟茶防建而上羣峰益秀迎抱相向草木丛条水多黄金茶生其间气味殊美岂非山川重复土地秀粹之气钟于是而物得以宜欤北苑西距建安之溪二十里而近东至东宫百里而遥过洄溪逾东宫则仅能成饼耳独北苑连属诸山者最胜北苑前枕溪流北渉数里茶皆气弇然色浊味尤薄恶况其逺者乎亦犹橘过淮为枳也近蔡公作茶録亦云隔溪诸山虽及时加意制造色味皆重矣今北苑焙风气亦殊先春朝隮常雨霁则雾露昬蒸昼午犹寒故茶宜之茶宜髙山之隂而喜日阳之早自北苑鳯山南直苦竹园头东南属张坑头皆髙逺先阳处岁发常早芽极肥乳非民间所比次出壑源岭髙土沃地茶味甲于诸焙丁谓亦云鳯山髙不百丈无危峰絶崦而冈阜环抱气势柔秀宜乎嘉植灵卉之所发也又以建安茶品甲于天下疑山川至灵之卉天地始和之气尽此茶矣又论石乳出壑岭断崖缺石之间盖草木之仙骨丁谓之记録建溪茶事详备矣至于品载止云北苑壑源岭及总记官私诸焙千三百三十六耳近蔡公亦云唯北苑鳯凰山连属诸焙所产者味佳故四方以建茶为目皆曰北苑建人以近山所得故谓之壑源好者亦取壑源口南诸叶皆云弥珍絶传致之间识者以色味品第反以壑源为疑今书所异者从二公纪土地胜絶之目具疏园陇百名之异香味精粗之别庻知茶于草木为灵最矣去亩歩之间别移其性又以佛岭叶源沙溪附见以质二焙之美故曰东溪试茶録自东宫西溪南焙北苑皆不足品第今略而不论─黄儒品茶要録序─说者常怪陆羽茶经不第建安之品盖前此茶事未甚兴灵芽真笋徃徃委翳消腐而人不知惜自国初以来士大夫沐浴膏泽咏歌升平之日久矣夫身世洒落神观冲淡惟兹茗饮为可喜园林亦相与摘英夸异制棬鬻新而趋时之好故殊异之品始得自出于蓁莽之间而其名遂冠天下借使陆羽复起阅其金饼味其云腴当爽然自失矣因念草木之材一有负瓌伟诡特者未尝不遇时而后兴况于人乎然士大夫间为珍藏精试之具非尚雅好真未尝輙出其好事者又常论其采制之出入器用之宜否较试之汤火图于缣素传玩于时独未有补于赏鉴之眀耳盖园民射利膏油其面色品味易辨而难详予因阅收之暇为原采造之得失较试之低昂次为十说以中其病题曰品茶要録云　─叶清臣煮茶小品序─夫渭黍汾麻泉源之异禀江橘淮枳土地之或迁诚物类之有宜亦臭味之相感也若乃撷华掇秀多识草木之名激浊扬清能辨淄渑之品斯固好事之嘉尚博识之精鉴自非笑傲尘表逍遥林下乐追王蒙之约不让陆纳之风其孰能与于此乎吴楚山谷间气清地灵草木颖挺多孕茶荈为人采拾大率右于武夷者为白乳甲于吴兴者为紫笋产禹穴者以天章显茂钱塘者以径山稀至于桐庐之岩云衡之麓鸦山着于吴歙顶传于岷蜀角立差胜毛举实繁然而天赋尤异性靡俗谙茍制非其妙烹失于术虽先雷而籯未雨而檐蒸焙以图造作以经而泉不香水不甘防之扬之若淤若滓予少得温氏所着茶说尝识其水泉之目有二十焉防西走巴峡经虾蟇窟憩芜城汲蜀岗井东游故郡经扬子江留丹阳酌观音泉过无锡慧山水粉枪牙旗苏兰薪桂且鼎且缶以饮以歠莫不防气涤虑蠲病析酲袪鄙恡之生心招神眀而达观信乎物类之宜得臭味之所感幽人之佳尚前贤之精鉴不可及已噫紫华绿英均一水也皆忘情于庶彚或求伸于知己不然者丛薄之莽沟渎之流亦奚以异哉逰鹿故宫依莲盛府一命受职再期服劳而虎丘之觱沸松江之清泚复在在封畛居然挹注是尝所得于鸿渐之目二十而七也昔郦元善于水经而未尝知茶王肃癖于茗饮而言不及水表是二美吾无愧焉凡泉二十列于右幅且使尽神方之四两遂成其功代酒限于七升无忘真赏云
　　传─原─宋苏轼叶嘉传─叶嘉闽人也其先处上谷曽祖茂先养髙不仕好游名山至武夷恱之遂家焉尝曰吾植功种徳不为时采然遗香后世吾子孙必盛于中土当饮其惠矣茂先葬郝源子孙遂为郝源民至嘉少植节操或劝之业武曰吾当为天下英武之精一枪一旗岂吾事哉因而游见陆先生先生竒之为着其行録传于世方汉帝嗜阅经史时建安人为谒者侍上上读其行録而善之曰吾独不得与此人同时哉曰臣邑人叶嘉风味恬淡清白可爱颇负其名有济世之才虽羽知犹未详也上惊勅建安太守召嘉给传遣诣京师郡守始令采访嘉所在命赍书示之嘉未就遣使臣督促郡守曰叶先生方闭门制作研味经史志图挺立必不屑进未可促之亲至山中为之劝驾始行登车遇相者揖之曰先生容质异常矫然有龙鳯之姿后当大贵嘉以皁囊上封事天子见之曰吾久饫卿名但未知其实耳我其试哉因顾谓侍臣曰视嘉容貌如铁资质刚劲难以遽用必槌提顿挫之乃可遂以言恐嘉曰碪斧在前鼎镬在后将以烹子子视之如何嘉勃然吐气曰臣山薮猥士幸惟陛下采择至此可以利主虽粉身碎骨臣不辞也上笑命以名曹处之又加枢要之务焉因诫小黄门监之有顷报曰嘉之所为犹若粗疎然上曰吾知其才苐以独学未经师耳嘉为之屑屑就师顷刻就事已精熟矣上乃勅御史欧阳髙金紫光禄大夫郑当时甘泉侯陈平三人与之同事欧阳嫉嘉初进有宠曰吾属且为之下矣计欲倾之防天子御延英促召四人欧但热中而已当时以足击嘉而平亦以口侵凌之嘉虽见侮为之起立顔色不变欧阳悔曰陛下以叶嘉见托吾辈亦不可忽之也因同见帝阳称嘉美而隂以轻浮訿之嘉亦诉于上上为责欧阳怜嘉视其顔色久之曰叶嘉真清白之士也其气飘然若浮云矣遂引而宴之少选间上鼓舌欣然曰始吾见嘉未甚好也久味之殊令人爱朕之精魄不觉洒然而醒书曰啓乃心沃朕心嘉之谓也于是封嘉为钜合侯位尚书曰尚书朕喉舌之任也由是宠爱日加朝廷宾客遇防宴享未始不推于嘉上日引对至于再三后因侍宴苑中上饮逾度嘉輙苦谏上不恱曰卿司朕喉舌而以苦辞逆我我岂堪哉遂唾之命左右仆于地嘉正色曰陛下必欲甘辞利口然后爱耶臣言虽苦久则有效陛下亦尝试之岂不知乎上顾左右曰始吾言嘉刚劲难用今果见矣因含容之然亦以是疎嘉嘉既不得志退去闽中既而曰吾末如之何也已矣上以不见嘉月余劳于万几神薾思困颇思嘉因命召至喜甚以手抚嘉曰吾渇见卿久也遂恩遇如故上方欲以兵革为事而大司农奏计国用不足上深患之以问嘉嘉为进三策其一曰天下之利山海之资一切籍于县官行之一年财用丰赡上大恱兵兴有功而还上利其财故法不罢管山海之利自嘉始也居一年嘉告老上曰钜合侯其忠可谓尽矣遂得爵其子又令郡守择其宗支之良者每岁贡焉嘉子二人长曰抟有父风袭爵次曰挺抱黄白之术比于抟其志尤淡泊也尝散其资拯乡闾之困人皆徳之故乡人以春伐鼓大防山中求之以为常赞曰今叶氏散居天下皆不喜城邑惟乐山居氏于闽中者盖嘉之苗裔也天下叶氏虽伙然风味徳馨为世所贵皆不及闽闽之居者又多而郝源之族为甲嘉以布衣遇天子爵彻侯位八座可谓荣矣然其正色苦谏竭力许国不为身计盖有以取之夫先王用于国有节取于民有制至于山林川泽之利一切与民嘉为策以之虽救一时之急非先王之举也君子讥之或云管山海之利始于盐铁丞孔仅桑羊之谋也嘉之策未行于时至唐赵赞始举而用之
