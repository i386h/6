<!-- { "loadSidebar": true } -->
　　原─灰藋一名灰涤菜一名金锁天今讹为灰条菜处处原野有之四月生苗茎有紫红线棱叶尖有刻缺面青背白茎心嫩叶皆有细白灰如沙为蔬亦佳气味甘平无毒治恶疮虫咬面防等疾忌着肉作疮五月渐老髙者数尺七八月开细白花结实成簇如毬中有细子蒸曝取仁可炊饭及磨粉食救荒本草云结子成穂者味甘散者味苦生墙下树下者忌用白者谓之蛇灰有毒
　　莼
　　原─莼【一作莼】一名茆【诗传云茆凫葵也又陆玑疏云茆与荇菜相似江东人谓之莼菜】一名锦带一名水葵【陆玑疏云江东或谓之水葵】一名露葵【详见顔氏家训】一名马蹄草一名缺盆草　─增─毛诗音义─干寳云茆今之蹗草江东有之郑小同云或名水戾一云今之浮菜即猪莼也　─原─生南方湖泽中最易生种以水浅深为水深则茎肥而叶少水浅则茎痩而叶多其性逐水而滑惟吴越人喜食之叶如荇菜而差圆形似马蹄茎紫色大如筯柔滑可羮夏月开黄花结实青紫色大如棠梨中有细子三四月嫩茎未叶细如钗股黄赤色名穉莼【穉小也】又名雉尾莼体软味甜五月叶稍舒长者名丝莼【细茎如丝也】九月萌在泥中渐麤硬名瑰莼或作葵莼十月十一月名猪莼【谓可喂猪也】又名莼【酉阳杂俎云江东谓之莼】味苦体涩不堪食取汁作羮犹胜他菜味甘寒无毒治消渇热痹厚肠胃安下焦逐水解百药毒竝蛊气彚考─原─诗鲁颂─思乐泮水薄采其茆─增─晋书陆机传机入洛尝诣侍中王济济指羊酪谓机曰卿吴中何以敌此答云千里莼羮未下盐防时人称为名对　─原─晋书文苑傅─张翰有清才善属文齐王冏辟为大司马东曹掾因见秋风起思吴中菰菜莼羮鲈鱼脍曰人生贵适志何能羁宦数千里外以要名爵乎遂命驾而归増─南史沈顗传─顗素不事家产逢齐末兵荒与家人并日而食或有馈其梁肉者闭门不受惟采莼荇根供食以樵采自资怡怡然恒不改其乐　─孝义传─陶子锵母嗜莼母没后恒以供奠梁武义师初至此年冬营莼不得子锵痛恨恸哭遂长断莼味　─岳阳风土记─岳阳虽水郷絶难得莼菜惟临湘东莼湖间有之　─顔氏家训梁世有蔡朗父讳纯既不涉学遂呼莼为露葵面墙之徒逓相仿效承圣中遣一士大夫聘齐齐主客郎李恕问梁使曰江南有露葵否荅曰露葵是莼水郷所出卿今食者绿葵菜耳　─幽眀录─河东常有丑奴将一小儿湖边拔蒲暮宿空田舍中时日向瞑见一少女子姿容极美乗小船载莼迳前投丑奴舍寄住因卧觉有臊气女已知人意便求出户变而为獭　─寓简─齐髙帝设莼脍崔祖思曰此味故为南北所推　─墨庄漫录─杜子美祭房相国九月用茶藕莼鲫之奠莼生于春至秋则不可食不知何谓而晋张翰亦以秋风动而思菰菜莼羮鲈鲙鲈固秋物而莼不可晓也　─陆游诗注─莼菜最宜盐防所谓未下盐防者言下盐豉则非羊酪可敌盖盛言莼羮之美耳　─因话录─千里莼羮未下盐豉世多以淡煮莼羮未用盐与豉相调和非也盖末字悮书为未末下乃地名此二处产此物耳其地今属江干　─花史萧山湘湖产丝莼最美　─四川志─绵竹县武都山上出白莼菜甚美
　　集藻─记─增─眀袁宏道湘湖记─萧山樱桃鸟莼菜皆知名而莼尤美莼采自西湖浸湘湖一宿然后佳若浸他湖便无味浸处亦无多地方圆仅得数十丈许其根如荇其叶微类初出水荷钱其枝丫如瑚而细又如鹿角菜其冻如氷如白胶附枝叶间清液泠泠欲滴其味香粹滑柔略如鱼髄蟹脂而清轻逺胜半日而味变一日而味尽比之荔枝尤觉娇脆矣其品可以宠莲嬖藕无得当者惟花中之兰果中之杨梅可异类作配耳惜乎此物东不逾绍西不过钱塘江不能逺去以故世无知者余往仕吴问吴人张翰莼作何状吴人无以对果若尔季鹰弃官不为折本矣然莼以春暮生入夏数日而尽秋风鲈鱼将无非是抑千里湖中别有一种莼耶杂著─增─眀李流芳题西湖卧游册─辛亥四月在西湖值莼菜方盛时以采撷作羮饱噉有莼羮歌长不能载大意谓西湖莼菜自吾友数人而外无能知其味者袁石公盛称湘湖莼羮不知湘湖无莼皆从西湖采去又谓非湘湖水浸不佳不知莼初摘时必浸之经宿乃愈肥凡泉水湖水皆可不必湘湖也然西湖人竟无知之者图中人舟纵横皆萧山卖菜翁也可与吾歌竝存以发好事者一笑　─原─张七泽─莼菜生松江华亭谷郡志载之甚详吾家步兵所为寄思于秋风者也然武林西湖亦有之袁中郎状其味之美云香脆滑柔略如鱼髓蟹脂而轻清逺胜其品无得当者惟花中之兰果中之杨梅可以异类作配余谓花中之兰是矣果中杨梅岂堪敌莼何不以荔枝易之中郎又谓问吴人无知者盖莼惟出于吾郡所产既少又其味易变不能逺致故耳五言律诗─增─眀邹斯盛太湖采莼并引─辛酉秋泛太湖见紫莼杂出苹荇间询诸旁人不识也衍棹求之得数里许太湖向无莼采自余始因赋诗纪之春暖氷芽茁秋深味更清有花开水底是叶贴湖平野客分云种山防带露烹橘黄霜白后对酒奈何情　风静绿生烟烟中荡小船香丝萦手滑清供得秋鲜荇叶分圆缺鲈鱼相后先谁云是千里采采自今年
　　七言律诗─增─宋杨万里咏莼─鲛人直下白龙潭割得龙公滑碧髯晓起相传蘂珠阙夜来失却水晶帘一杯淡煮宜醒酒千里何须下豉盐可是士衡杀风景却将羶腻比清纎　─徐似道莼羮─堆盘缕缕又秋风客俎虀盐一洗空羮脍疑居舵楼底杯螯如堕酒船中莼羮本是诗人事尊爼那容俗子同不日挽君来快问请分一箸供涪翁
　　五言絶句─增─眀髙啓莼菜─紫丝浮半滑波上老秋风忆共香菰荐吴江叶艇中
　　七言絶句─增─宋张孝祥─我梦扁舟震泽风莼羮晩筯落盘空那知岭表炎蒸地也有青丝满碧笼　─方岳羮莼烟雨中间几白鸥藕花菱叶小亭幽紫莼共煮香涎滑吐出新诗字字秋　─徐似道─千里莼丝未下盐北游谁复话江南可怜一筯秋风味错被旁人舌本参　─眀陆树声─陆瑁湖边水慢流洛阳城外问渔舟鲈鱼正美莼丝熟不到秋风已倦游　─徐茂吴─波心未吐心如结水叶初齐叶尚含脂自凝肤柔绕指转敎风味忆江南鲛杼纷纷散作丝龙涎宛宛滑流匙诗人采茆元从水莫悮嘉蔬唤露葵　平湖倒影南山绿中滙三潭灵怪潜荡桨忽惊云雾气骊龙颔下割龙髯　谁握氷丝摘露丛水晶帘展玉璁珑鱼须细细龙油滑道是鲛人织锦宫　兔丝自是难胜织试比莼丝总不任闻说西陵苏小小当年戏采结同心　莼丝不似藕丝轻傍腕纒绵入手萦漫咏东人空杼轴西湖经纬自纵横　─沈眀臣西湖采莼曲─西湖莼菜胜东吴三月春波绿满湖新样越罗裁窄袖着来人说似罗敷
　　诗散句─原─唐杜甫─豉化莼丝熟刀鸣脍缕飞─严维─江南季春天莼菜细如　─增─宋司马光─莼羮紫丝滑鲈脍雪花肥　─陆游─勿言莼菜老檥棹醉湘湖　─唐皮日休─雨来莼菜流船滑春后鲈鱼坠钓肥　─宋陆游─石帆山路频囘首箭茁莼丝正满盘　秋来便有欣然处新种莼丝已满塘　─文天祥─赖有莼风堪斫脍便无花月亦飞觞　─元谢宗可─氷縠冷纒青缕滑翠钿细缀玉丝香　─原─唐杜甫─君思千里莼　丝繁煮细莼─增─杜甫羮煮秋莼滑　─白居易─莼丝滑且柔　─贺知章─镜湖莼菜乱如丝　─罗隐─盘擎紫线莼初熟　─皮日休─买得莼丝待陆机　─宋黄庭坚─醉煮白鱼羮紫莼　─眀陈继儒莼丝翠滴莼氷紫
　　词─增─宋王易简摸鱼儿─怪鲛宫水晶帘卷氷痕初断香缕柔波荡桨人难到三十六陂烟雨春又去伴荷钱隠约吴中路相思日暮恨洛浦娉婷芳钿翠翦奁影照凄楚　功名梦消得西风一度髙人今在何许鲈香菰冷斜阳里多少天涯意绪谁记取但枯防红盐溜玉凝秋筯尊前起舞算惟有渊眀黄花歳晚此兴共千古─又─遇湘臯碧龙惊起氷涎犹防髯影春洲未有菱歌
　　伴独占暮烟千顷呼短艇试翦取纎条玉溜青丝莹樽前细认似水面新荷波心半卷翠钿净　凄凉味酪乳那堪比竝吴盐一箸秋冷当时不为鲈鱼去聊尔动渠归兴还记省是几度西风几处吹愁醒鸥昏鹭暝谩换得霜痕萧萧两鬓羞与共秋镜　─唐珏摸鱼儿─渐沧浪冻痕销尽琼丝初漾眀镜鲛人夜翦龙涎滑织就水晶帘冷凫叶净最好似嫩荷半卷浮晴影玉流翠凝早枯豉融香红盐和雪醉齿嚼清莹　功名梦曽被秋风唤醒故人应动髙兴悠然世味浑如水千里旧懐谁省空对景奈囘首姑苏台畔愁波暝烟寒夜静但只有芳洲苹花与老何日泛归艇
　　别录─増─尔雅翼─今吴人嗜莼菜鲈鱼盖鱼之美者复因水菜以芼之两物相宜独为珍味　─原─制用─内景经云四月食莼菜鲫鱼羮开胃　─禁忌─鸡跖集─莼入七八月不可食中有蜗虫故也至十月氷冻虫死虽老犹可食莼性虽冷热食及多食拥气损人胃及齿令人顔色
　　恶损毛髪和醋食令人骨痿发痔关节急嗜睡脚气论中冷人食此误人极深
　　芹
　　原─芹古作蕲【本草作蕲从从蕲谐声也后省作芹楚有蕲州蕲县俱音淇罗愿云地多产芹故字从芹蕲亦音芹徐锴注说文蕲字从屮蕲诸书无蕲字据此则蕲字亦当从靳作蕲字也】一名水英一名楚葵【尔雅云芹楚葵注云今水中芹菜】有水芹旱芹水芹生江湖陂泽之涯旱芹生平地有赤白二种【尔雅翼云白芹舒蕲多有之土人呼为白芷】二月生苗其叶对节而生似芎防其茎有节棱而中空其气芬芳五月开细白花如蛇床花苏恭云白芹取根赤芹茎叶竝堪作葅味甘无毒止血养精益气止烦去伏热杀药毒令人肥健置酒醤香美和醋食滋人但损齿又有一种马芹尔雅谓之茭又名牛蕲若野茴香叶细锐可食亦芹类也【本草李时珍云一名胡芹一名野茴香以其气味子形微似也金光明经谓之叶婆你与芹同类而异种】一种黄花者毛芹也有毒杀人【此旱芹之一种】
　　彚考─增─诗小雅─觱沸槛泉言采其芹─笺─芹菜也可以为葅亦所用待君子也我使采其水中芹者尚洁清也鲁颂─思乐泮水薄采其芹　─周礼天官─加豆之实芹葅醢　─原─吕氏春秋─菜之美者云梦之芹　─列子─昔人有美戎菽甘枲茎芹萍子者对郷豪称之郷豪取而尝之蜇于口惨于腹众哂而怨之其人大惭　─四时寳镜东晋李鄂立春日命以芦菔芹菜为菜盘相餽贶　─增龙城录─魏左相忠言谠论赞襄万机诚社稷臣有日退朝太宗笑谓侍臣曰此羊鼻公不知遗何好而能动其情侍臣曰魏徴好嗜醋芹毎食之欣然称快此见其真态也眀日召赐食有醋芹三杯公见之欣喜翼然食未竟而芹已尽太宗笑曰卿谓无所好今朕见之矣公拜谢曰君无为故无所好臣执作从事独僻此收敛物太宗黙而感之公退太宗仰睨而三叹之　─二老堂诗话蜀人缕鸠为脍配以芹菜或为诗云本欲将芹补那知弄巧成　─尔雅翼─释菜以菜为摰即采水中三品之水草以荐之采菽诗次章采槛泉中之水芹微物也而古人不以微薄废礼犹愈于无礼也今释奠先圣犹用之─昌平山水记─芹城在州东三十里有桥桥下有水出
　　芹　─山家清供─芹二月三月作英时采之入汤取出以苦酒硏子入盐与茴香渍之可作葅帷瀹而羮之既清而馨犹碧涧然故杜甫有香芹碧涧羮之句
