<!-- { "loadSidebar": true } -->
　　集藻─表─原─唐成讷进豨莶丸方表─臣有弟訮年二十一中风伏枕五年百医不瘥有道人钟鍼因覩此患曰可饵豨莶丸必愈其草多生沃壤髙三尺许节叶相对当夏五月以来収之每去地五寸翦刈以温水洗去土摘叶及枝头凡九蒸九暴不必太燥但以取足为度仍熬捣为末炼蜜丸如梧子大空心温酒或米饮下二三十丸服至二千丸所患愈加不得忧虑是药攻之力服至四千丸必得复至五千丸当复须吃饭三五匙压之五月五日采者佳　─宋张咏进豨莶丸表─窃以飱食饮水可作充肠之馔饵松含栢亦成救病之功是以疗饥者不在于羞珍愈病者何烦于异术倘获济时之药輙陈鄙物之形不耻管窥輙干天听臣因换龙兴观掘得一碑内説修飬气术并药方二件依方差人访问采觅其草颇有异金棱银线素茎紫荄对节而生蜀号火锨茎叶颇同苍耳不费登髙歴险每常求少获多急采非难广収甚易倘勤久服旋见神功谁知至贱之中乃有殊常之效臣自吃至百服眼目清明即至千服髭须乌黑筋力轻健效騐多端臣本州有郡押衙罗守一曾因中风坠马失音不语臣与十服其病立瘥又和尚智严年七十忽患偏风口眼防斜时时吐涏臣与十服亦便得痊今合一百剂差职贡史元奏进
　　七言絶句─增─宋黄庭坚一夕风雨花药都尽惟有豨莶一丛濯濯得意戏题─红叶山丹逐晓风春荣分到豨莶丛朱顔颇欲辞镜去煮叶掘根傥见功
　　别录─原─修治─五月五日六月六日九月九日采叶去根茎花实洗净曝干入甑中层层洒酒与蜜蒸之又曝如此九遍则气味香羙熬捣筛末蜜丸服之　─辨讹─李时珍云沈括笔谈云世人妄认地菘为火锨按地菘茎青圆而无棱无斑毛叶皱似菘芥不对节与成讷张咏进豨莶丸表所説不同苏恭谓叶似酸浆乃龙葵非豨莶盖误认尔
　　蘘荷
　　原─蘘荷一名苴【古今注云其紫者曰葍苴白者曰蘘荷】一名覆葅一名猼苴【博雅谓之莼苴楚辞谓之苴莼】一名嘉草似芭蕉而白色花生根中花未败时可食久则消烂根似姜而肥叶似初生甘蔗宜隂翳地依防而生树隂下最妙二月种一种永生不须锄耘但加粪耳八月初踏其苖令死则根滋茂九月初取其生根为葅亦可腌贮以备蔬果有赤白二种制食赤者为胜入药白者为良其叶冬枯十月中以糠厚覆其根免致冻死气味辛温有小毒治诸恶疮及虫毒叶名蘘草气味苦甘寒无毒治温疟寒热酸嘶邪气辟不祥
　　彚考─增─搜神记─士先有佣客得疾下血医以中蛊乃密以蘘荷根布席下不使知乃狂言曰食我蛊者乃张小小也乃呼小小亡去今世攻蛊多用蘘荷根徃徃验蘘荷或谓嘉草　─丹铅录─丘文荘羣书抄方载中蛊毒用白蘘荷引栁子厚诗云云且曰子厚在栁州种之其地必有此种仕于兹土者其物色之盖亦不知为何物也余谓丘公之博洽而不识世之识者亦罕矣按松江志引急就章注曰白蘘荷即今甘露考之本草其形性正同
　　集藻─文赋散句─增─楚屈原大招─脍苴只　汉司马相如上林赋─茈姜蘘荷　─马融广成颂─芝荋堇荁蘘荷芋渠　─张衡南都赋─蓼蕺蘘荷
　　五言古诗─增─唐栁宗元种白蘘荷─皿虫化为疠夷俗多所神衔猜每腊毒谋富不为仁蔬果自逺至杯酒盈肆陈言甘中必苦何用知其眞华洁事外饰尤病中州人钱刀恐贾害饥至益逡巡窜伏常战栗懐故愈悲辛庻民有嘉草攻禬事久冺炎帝垂灵编言此殊足珍崎岖乃有得托以全余身纷敷碧树隂眄睐心所亲
　　别录─原─修治─凡使白蘘荷以铜刀刮去麤皮一层细切入砂锅中研如膏取自然汁炼作煎新器摊冷如干胶状刮取用　─辨讹─凡使勿用革牛草其形眞相似
　　麻黄
　　原─麻黄一名龙沙【广雅云龙沙麻黄也狗骨麻黄根也】一名卑相一名卑盐近汴京多有之以出荥阳中牟者为胜春生苖至五月则长及一尺茎端开花小而黄簇结实如皁角子味甜微有麻黄气外皮黄里仁黑根皮色赤黄长者近尺俗説有雌雄二种雌者三四月开花六月结子雄者无花不结子微苦而辛性热而轻治中风伤寒头痛温疟发表出汗去邪热止欬逆除寒热破症瘕去营中寒邪泄卫中风热疗伤寒解肌第一药也过用泄眞气别录─原─修治─立秋后収茎隂干去节及根水煮十余沸竹片掠去沫沫令人烦节能止汗
　　木贼
　　增─本草纲目─木贼【此草有节面涩治木骨者用之磋擦则光净犹云木之贼也】丛丛直上长者二三尺状似鳬茈苖及粽心草而中空寸寸有节又似麻黄茎而稍麤无枝叶凌冬不凋气味甘微苦无毒治目疾退翳膜消积块益肝胆疗喉痹胎动不安肠风止痢及妇人崩帯解肌止泪止血去风湿疝痛
　　灯心草
　　增─本草纲目─灯心草一名虎须草一名碧玉草马志曰生江南泽地丛生茎圆细而长直人捋为席宼宗奭曰陜西亦有之蒸熟待干折取中心白穰燃灯者是谓熟草又有不蒸者但生干剥取为生草入药宜用生草李时珍曰吴人栽莳之取瓤为灯炷以草织席及蓑他处野生者不多外丹家以之伏硫砂气味甘寒无毒泻肺降心火止血通气行水散肿止渴治湿热黄疸烧灰治急喉痹涂乳上饲小儿止夜啼
　　地黄
　　原─地黄一名地髓一名芐【尔雅云芐地黄注云江东呼为芐】一名芑【蔬谷皆有芑与此同名】一名牛奶子【本草衍义云北人谓之牛奶子】一名婆婆奶【本草纲目云俗呼其苗为婆婆奶】处处有之河南懐庆者佳二月生茎有细短白毛叶布地深青色似小芥叶而厚不叉丫上有皱文毛濇不光髙者尺余低者三四寸摘其叶作菜甚益人开小筒子花似油麻花但有斑红紫色亦有黄者实作房如连翘子如小麦褐色根黄如胡萝卜麤细长短不一根入土即生宜肥地虚则根大而多汁正九月采根生地曝干熟地蒸晒忌铜铁器令人肾消发白男损营女损卫姜汁浸则不泥膈又宜酒制鲜用则寒【初出土者】干用则凉【即今生地】生地生血熟地飬血生者以水浸之沉者为地黄半沉者为人黄浮者为天黄入药沉者佳半沉者次之浮者不堪
　　彚考─原─抱朴子─楚文子服地黄八年夜视有光─增─抱朴子─韩子治用地黄苖喂五十嵗老马生三驹又一百三十嵗乃死　─朝野佥载─雉被鹰伤衔地黄叶之即愈
　　集藻─尺牍─增─宋苏轼与翟东玉尺牍─药之膏油者莫如地黄啖老马皆复为驹乐天采地黄诗云与君啖老马可使照地光今人不复知此法吾晚学道血气衰耗如老马矣欲多食生地黄而不可常致近见人言循州兴寜令欧叔向于县圃中多种此药意欲作书干求而未敢君与叔向故人可为致此意否此药以二八月采者良如许以此时寄惠为幸欲烹为煎也
　　赋散句─增─宋谢灵运撰征赋─采石上之地黄五言古诗─增─唐白居易采地黄者─麦死春不雨禾损秋早霜嵗晏无口食田中采地黄采之将何用持以易糇粮凌晨荷锄去薄暮不盈筐携来朱门家卖与白面郎与君啖肥马可使照地光愿易马残粟救此苦饥肠宋苏轼小圃地黄─地黄饲老马可使光鉴人吾闻乐天语喻马施之身我衰正伏枥垂耳气不振移栽附沃壤蕃茂争新春沉水得穉根重汤飬陈薪投以东阿清和以北海醇崖蜜助甘冷山姜发芳辛融为寒食饧咽作瑞露珍丹田自宿火渇肺还生津愿饷内热子一洗胸中尘　─陆游梦有饷地黄者味甘如蜜戏作数语记之有客饷珍草发奁惊絶竒正尔取嚼龁炮制不暇施异香透昆仑清水生玉池至味不可名何止甘如饴儿穉喜语翁雪颔生黑丝老病失所在便欲弃杖驰晨鸡唤梦觉齿頬余甘滋寄声山中友安用求金芝
　　别录─原─种植─宜沙软地先于十二月耕熟至正月细耙三四遍然后作沟濶二尺两沟作一畦濶四尺其畦微髙而平硬甚不受水三月初种苖未生时得水即烂畦中又拨作沟深三寸取地黄切长二寸种于沟内以熟粪土盖厚三寸许每一亩用根五十觔盖土讫即取经冬烂草覆之芽稍出以火烧其草令烧去其苖生叶肥茂根益牡自春至秋凡五六耘不得锄一年后满畦宿根采讫还生八月堪采根若不采其根太盛春二月宜出之若秋采讫至春不复更种其生者犹得三四年但采讫比至明年耨耘而已神隐云参騐古法此为最良按本草二八月采殊未穷物性也不如冬月采妙又蒸晒相宜也欲食其叶但露散后摘取叶勿损中心正叶秋収其花可充冬用　─制用─掘出洗净肥大沉水者简出将简下瘦小者捣汁入好酒竝缩砂仁末拌匀浸肥地令透用砂锅栁甑蒸令气透防干浸蒸如此九次盖地黄性泥得砂仁之香而窜合和五脏冲和之气归宿丹田故无泥膈之患─增─东坡杂记─肥嫩地黄一二寸截去薄纸裹两头以生猪脑涂其肤周匝置小盘中挂通风处十余日自干抖数之出细黄粉其肤独一一如鹅管状其粉沸汤防或谓之金粉汤
　　牛膝
　　原─牛膝【本草注云其茎有节似牛膝故以为名】一名牛胫【见广雅】一名百倍一名山苋菜一名对节菜【本草纲目云百倍隐语也言其滋补之功如牛之多力也其叶似苋其节对生故俗有山苋对节之称】江淮闽越闗中皆有以懐庆为眞以人栽莳者为良春生苖髙二三尺方茎麤节叶皆对生颇似苋菜而长且尖秋月开花作穗结子状如小防负虫有濇毛皆贴茎倒生九月采根货卖者多用水泡去皮裹紥曝干白直可贵但其汁既去入药力减终不如留皮者力大气味苦酸平无毒主治寒湿痿痹四肢拘挛膝痛不可屈伸补中续絶益精利隂气塡骨髓除腰脊痛治久疟寒热恶疮折伤喉痹口疮齿痛孕妇忌用
　　别录─原─种植─秋収子至春种肥地深耕土松易长耙土平方下种水粪浇翦苖食如翦韭法旱则锄耘荒则浇水秋中亦可种　─修治─凡使去芦头以酒浸洗欲下行则生用滋补则焙用或酒拌蒸用
　　紫菀
　　原─紫菀【本草纲目云其根色紫而柔宛故名】一名青菀一名紫蒨一名茈菀一名还魂草一名夜牵牛处处有之以牢山所出根如北细辛者为良三月内布地生苖五六月开花色黄白紫数种结黑子本有白毛根甚柔细二月采根隂干今人多以车前旋覆根紫土染过伪为之紫菀肺病要药肺本自亡津液又服走津液药为害滋甚不可不愼又有类紫菀而有白如练色者名曰羊须草亦宜辨别录─原─修治─凡使先去须头及土东流水洗净以蜜浸一宿至明火上焙干每一两用蜜二分─制用─连根叶采之醋浸入少盐収藏作菜辛香号名仙菜盐不宜多易腐
　　【附录】女菀
　　原─女菀【本草纲目云其根似女体柔婉故名】一名白菀【本草经注云紫菀白者名白菀】一名茆一名女复一名织女菀生汉中山谷正二月采隂干苏恭云功与紫菀相似气味辛温无毒李时珍云葛洪肘后方治人面黑令白方用女菀三分丹铅一分则紫菀治手太隂血分白菀手太隂气分药也肺气热则面紫黑清则面白三十以后肺气渐减不可服
　　麦门冬
