<!-- { "loadSidebar": true } -->
　　自南海杜诗亦云南海及炎方惟张君房以为忠州东坡以为涪州未得其真近阅涪州图经及询土人云涪州有妃子园荔支故君谟谱曰天宝中妃子尤爱嗜涪州歳命驿致又曰洛阳取于岭南长安来于巴蜀此实录后人不复置喙矣　秣陵武进士孙稚明其父在日家巨富养鹤数十只中一只飞去七日不归及归口衔鲜荔支一穗共七枚廻翔而下视之皆如新摘孙召宾客子孙玩赏累日以示识者皆云此东粤荔支非闽种也然事亦奇异矣稚明为太湖总练亲与予言时稚明已八九嵗亦啖一枚云　─宋珏荔支谱食荔清福三十三事开花雨时结实风时次第熟雨初过裛露摘防持无偷摘同好至晩凉新月浴罢簪茉莉拈重碧微醉科头箕踞佳人剥乳泉浸蜜浆解临流对鹤楼头聫骑出观名品尝遍检谱辨核贮白磁盆悬青筠笼着白苎挂帐中殻堆苔上膜浮水面色香味全隔竹闻香土人忽送　又食荔黑业三十四事暴雨妬风偷儿先尝鸟嘴啄蜂蚁蛀蔕烈日中摘断林剥渍糖蜜无清泉茶不喜食者在数核啖不得饱溪水浸腥醎解鱼肉侧殻上有迹醉饱后市贩争价说贵贱恶咏攫博怀蔵主人悭鄙忌热劝莫餐色香稍变白晒焙干不识品核无酿法松蕾出树杪如晨星─邓庆寀荔支谱─蜀中荔支泸叙之品为上涪州次之合州又次之涪州徒以妃子园得名其实不如泸叙耳　涪州图经云州至长安有便路不七日可到昔宋景文作方物畧言荔支生嘉戎等州以去长安差近疑为杨妃所取葢不知涪有妃子园又自有便路也按蜀志补云高都山在梁山县北山中有古驿路乃天宝贡荔支所经也　─曹蕃荔支谱状元香宋元丰间状元徐铎所植枫亭薛奕文武两魁也与铎结秦晋因得传其种而枫亭地宜荔弥山被野所产最盛枫亭驿荔支遂甲天下　─榕城三山志─乌石山宿猿洞前旧有荔支树极佳名曰洞中红古灵陈防赠湛俞诗云此去蓬莱峯顶月梦魂应到荔支园　─一统志─荔支轩在闽县南玊泉寺　─四川志─荔支滩在庆符县北二十里崖旁多荔支　合州学士山麓昔有张氏荔支异本合干　定夸山在叙州府西百里山坡荔支多属廖氏黄庭坚诗廖致平家绿荔支即此山所出　─广西志元丰间横州大理丞梁世基宅生连理荔支神宗有御制诗赐之曰横浦江南岸梁家间世贤一枝连理木五月荔支天　─原─防州府志─万县西山上有絶尘龛宋郡守马元颖鲁有开于山麓修池种莲栽荔杂果凡数百本景物清胜为防路第一
　　集藻─状─增─宋曾巩福州拟贡荔支状─右臣窃以禹贡扬州厥包橘柚锡贡则百果之实列于土贡所从来已久二帝三王所未尝易也荔支于百果为殊絶产闽粤者比巴蜀南海又为殊絶闽粤官舍民庐与僧道士所居自阶庭场圃至于山谷无不列植歳取其实不可胜计故闽粤荔支食天下其余被于四夷而其尤殊絶者闽人着其名至三十余种然生荔支留五七日輙坏故虽歳贡皆干而致之然贡葢为常品相沿已久其尤殊絶者未尝以献葢东汉交趾七郡贡生荔支十里一置五里一昼夜驰走有毒蛊猛兽之害而唐天宝之间亦自巴蜀驿致实开侈心当陛下之时方以恭俭寡欲为天下先固不可得而议及于此也至于歳贡既干而致之然顾常品其尤殊絶者则抑于下土使田夫野臾徃徃属厌而大官不得献之于陛下陛下不得献之于宗庙两宫使劳人费财如此可也葢荔支尤殊絶者固不可多致若每种歳贡数百或至千数每州不过用三五歩卒使之日行两驿固不为勤且烦非有劳人费财之患而修贡者不知及此此臣之所未谕也又荔支成实在六七月间虽干而致之然新者于其甘滋犹未尽失至于经歳则所存者特其滓苴而已而每歳贡入常至冬春夫蛮夷异类贽其方物皆知用其土产之良而不敢慢今邦域之内守藩之臣効其贡职而曾不知出此此臣之所以不敢安也故臣常欲至荔支成实约旁近州各择其尤殊絶列于名品者差其多少以时上进其领于有司备燕赐之用者自如故事葢建安贡茶自蔡襄易以小团而茶之絶特者始得献之天子今荔支复得贡其尤者则闽粤之产选择而庭实者始备所以致臣之恭于其贡职此臣之官守也
　　启─增─齐孔稚珪谢赐生荔支启─绿叶云舒朱实星映离离昔闻晔晔今覩信西岻之佳珍谅东鄙之未识角昴兴而灵华敷大火中而朱实繁灼灼丹华吐日离离繁星着天
