<!-- { "loadSidebar": true } -->
　　诗纸钱飞出木棉花南中木棉树大如抱花红似山茶而蘂黄花片极厚非江南所艺者张勃吴录云交趾安定县有木棉树实如酒杯口有绵可作布按此即今之斑枝花云南阿迷州有之岭南尤多汪广洋有斑枝花曲　─闽部疏─昔闻长老言广人种棉花髙六七尺有四五年不易者余初未之信过泉州至同安龙溪间扶揺道傍状若榛荆迫而视之即棉花也时方清秋老干已着黄花矣然不可呼为木棉木棉花者高树丹花若茶吐实蓬蓬吴中所谓攀枝花也杨用修具载丹铅以为异曰云南阿迷州有之闻岭广犹多不知恵安志已载此树名为攀桂花杨乃曰斑枝花与吴中攀枝花盖三名一物也　─原─梧浔杂佩─吾松以棉布衣被天下而棉花之来莫详其始相传为种出西番元时始入中国按通鉴梁武帝送木棉皁帐史炤释文云木棉江南多有之以春二三月下种既生须一月三薅至秋生黄花结实及熟时其皮四裂其中绽出如棉土人以铁鋋碾去其核取如棉者以竹为小弓长尺四五寸许牵以弹绵令其匀细卷为筒就车纺之自然抽绪如缲丝状织以为布按史炤所言即今之绵花无疑矣但今制弹绵之弓以木为之长六尺余则与古稍异耳谓起自元时非也苐史炤以此解木棉亦未为当木棉出交广其树盈抱其实如酒杯其口有绵可作布见张勃吴录即今之斑枝花杨用修辨之是矣　木绵一名琼枝其高数丈树类梧桐叶类桃而稍大花色深红类山茶春夏花开满树望之烂然如缀锦花谢结子大如酒杯絮吐于口茸茸如细毳旧云海南蛮人织为布名曰吉贝今第以充裀褥取其软而温未有治以为布者浔梧间亦多有之但土人未尝采取随风飘坠而已─农政全书─扈先生曰吉贝之名独昉扵南史相传至今不知其义意是海外方言也小说家所谓木棉其所为布曰城曰文缛曰乌驎曰斑布曰白防白緤曰屈珣者皆此故是草本而吴录称木棉者南中地暖一种后开花结实以数嵗计颇似木芙蓉不若中土之嵗一下种也故曰十余年不换眀非木本矣吉贝之称木即禹贡之言卉取别扵蚕绵耳闽广不称木棉者彼中称攀枝花为木棉也攀枝花中作裀褥虽柔滑而不韧絶不能牵引岂堪作布或疑木棉是此谓可为布而其法不传非也吴录所言木棉亦即是吉贝或疑其云树高丈当是攀枝不知攀枝高十数丈南方吉贝数年不凋其高丈许亦不足怪盖南史所谓林邑吉贝吴录所谓永昌木棉皆指草本之木棉可为布意即娑罗木然与斑枝花絶不类又中土所织棉布及西洋布精麤不等絶无光泽而余见曹溪释恵能所传衣曰屈珣布即白防布云是西域木棉心所织者其色泽如蚕丝岂即娑罗笼叚耶抑西土吉贝尚有他种邪又尝疑洋布之细非此中吉贝可作及见榜葛刺吉贝其核絶细绵亦絶软与中国种大不类乃知向来所传亦非其佳者
　　集藻─序─増─元王祯木棉圗谱序─中国自桑土既蚕之后惟以茧纩为务殊不知木棉之为用夫木棉产自海南诸种艺制作之法骎骎北来江淮川蜀既获其利至南北混一之后商贩于此服被渐广名曰吉布又曰绵布其幅疋之制特为长濶茸宻轻暖可抵缯帛又为毳服毯叚足代本物按裴渊广州记云蛮彞不蚕采木棉为絮又诸番杂志云木棉吉贝木所生占城阇婆诸国皆有之今已为中国珍货但不自本土所产不能足用且比之蚕桑无采养之劳有必收之效将之枲苎免绩缉之工得御寒之益可谓不麻而布不茧而絮虽曰南产言其通用则北方多寒或茧纩不足而裘褐之费此最省便列制造之具于此广逺近滋习农务助桑麻之用华夏兼蛮彝之利将自此始矣　─眀王象晋木棉谱序禹贡岛夷卉服厥篚织贝蔡氏谓棉之精好者为吉贝徐子先吉贝一疏载棉之利最详兴羙利前民用仁人之言夫今棉之利遍宇内且功力视苎葛甚省绩苎葛日以钱计纺绵四日而得一觔信其利逺出麻枲上也今北土广树蓺而昧扵织南土精织纴而寡于蓺若以北之棉学松之织利当更倍顾棉则方舟而鬻诸南布则方舟而鬻诸北此子先所为叹也予故撮其旨要俾务本者得览焉
　　赋─
　　御制木棉赋并序─木棉之为利于人溥矣衣被御寒实有赖焉夫既纺以为布复擘以为絖卒嵗之谋出之陇畆功不
　　在五谷下尝稽之载籍岛夷卉服注以为吉贝即其种也然止以充逺方之贡而未尝遍植于中土故周礼妇功惟治蚕枲唐徴庸调但及丝麻至木棉之种后世由外蕃始入于闗陜闽粤今则逺迩贵贱咸资其利而昔人篇什罕有及之者故为之赋曰攷吉贝之佳种披丘索以穷源道伽毗而逺来由秦粤而衍蕃仿崖州之纺织制七襄而无防效宋人之洴澼比八绵而同温先麦秋而播种齐壶枣而登原宿黄云于万蘂堕白雪于千村落秋实于露晞轧机柚于星昏暖佐耆年之帛阳回寒女之门幸卒嵗之可娱乃民力之普存若应钟之司律正薄寒之中人月照牛衣之夜霜侵葛屦之辰家挟千箱之纩路絶百结之鹑曝茅檐而歌爱日赛田祖而洽比隣谢履丝之靡丽免于貉之艰辛故夫八口之家九土之氓无沍寒之肤裂罕疾风之条鸣时和年丰水耨火耕嵗落三钟之棉塲登百畆之秔同彼妇子乐此太平奚羡纂组之巧与夫缟纻之轻慨风诗之未录省方问俗将以补豳什而续授衣之经五言古诗─増─宋谢枋得谢刘纯父恵木棉布─嘉树种木棉天何厚八闽厥土不宜桑蚕事殊艰辛木棉收千株八口不忧贫江东易此种亦可致富殷柰何来瘴疠或者畏苍旻吾知饶信间蚕月如岐邠儿童皆衣帛岂但奉老亲妇女贱罗绮卖丝买金银角齿不兼与天道斯平均所以木棉利不畀江东人避秦衣木叶矧肯羞悬鹑天下有元徳孔融愿卜隣绨袍望不及共裘志自仁赠我以两端物意皆可珍洁白如雪积丽宻过锦纯羔缝不足贵狐腋难拟伦絺纩皆作贡此物不荐陈岂非神禹意隠匿遗小民诗多草木名笺疏欲谆谆国家无楚越欲识固无因翦裁为大裘穷冬胜三春
　　诗散句─原─唐张籍─蜀客南行祭碧鸡木棉花发锦江西─増─宋刘克庄─防树半天红似染居人云是木棉花
　　杨万里─却是南中春色别满城都是木棉花　─元方防木棉白茸茸
　　别录─原─种植─种花之地以白沙土为上两和土次之喜髙亢恶下湿拾花毕即刬去秸遍地上粪随深耕之令阳和之气掩入土内有力耕三遍随捞平不致风干如秋耕二遍正月地气透或时雨过再耕一遍大约粪多则先粪而后耕粪少则随种而用粪此其槩也须用熟粪麻饼亦佳─増─农政全书─花性忌燥燥则湿蒸而桃易脱落花忌苖并并则直起而无旁枝中下少桃种不宜晩晩则秋寒早则桃多不成实即成亦不甚大而花软无绒　扈先生曰秋耕为良获稻后即用人耕又不宜耙细须大墢岸起令其凝沍来年冻释土脉细润正月初转耕二月初再转此二转必捞盖令细清明前作畦畛土欲絶细畦欲濶沟欲深既作畦便扵白地上锄三四次雨后锄为良则土细而草除　─原─棉田扵清眀前先下壅或粪或灰或豆饼或生泥多寡量田肥瘠剉豆饼勿委地仍分定畦畛均布之吾乡宻种者不得过十饼以上粪不过十石以上惧大肥虗长不实实亦生虫若依古法苗间三尺不妨一再倍也有种晚棉用黄花苕饶草底壅者田拟种棉秋则种草来年刈草壅稻留草根田中耕转之若草不甚盛加别壅欲厚壅即并草掩覆之或种大麦蚕豆等并掩覆之皆草壅法也草壅之收有倍他壅者惟生泥棉所最急不论何物壅必须之　─择种─农桑通诀云花种初收者未实近霜者不生惟中间收者为上老农云棉种必冬月碾取经日晒燥冬月生意敛藏晒曝不伤萌芽春间生意茁发不宜大晒总之陈者粃者油者湿蒸者经火焙者皆不堪作种将种时用水浥湿过半刻淘出其不堪者皆浮出水面而坚实不损者必沈取而种之苗必茂又一法浸用雪水能旱鳗鱼汁浸过不蛀　─下种─种不宜蚤恐春霜伤苗又不宜晚恐秋霜伤桃大约在清眀谷雨间此时霜止也种法有三漫撒者用种多更难耘耧耩者易锄而用种亦多惟穴种者用种颇少但多费人工法将耕过熟地仍用犁耕过就扵沟内隔一尺作一穴浇水一二碗俟水入地下种四五粒熟粪一碗覆土一二指用脚踏实大约一人持种二人携粪若漫撒及耧耩者须用石砘砘实若虚浮则芽不能出出亦易萎─耘苗锄棉者一去草秽二令浮土附苗根则根入地深三令土虗浮根苗得逺行功须极细宻锄必七遍以上又当在夏至前谚曰锄花要趂黄梅信锄头落地长三寸大抵苗宜稀锄宜宻此要诀也初顶两叶止刬去草宜宻留以备伤再锄宜稍宻三锄则定苗科一穴止留麤旺者一株断不可两株并留并则直起而无旁枝桃少苗长后有干麤叶大众中特壮异者名曰雄花大而不结实然又不可无间留一二株多则去之地中不可种别物恐分地力又不宜宻种如肥田宻种即青酣不实又易生虫稀种则能肥肥则实繁而多收亢仓子曰立苗有行故速长强弱不相害故速大正其行通其中疏为冷风则有收而多功又云树肥无使扶疎树硗不欲専生而独居夫苗其弱也欲孤其长也欲相与俱其熟也欲相与扶扶疎且不可况逼迫耶若数寸一株长枝布叶株百余子畆二三百斤岂不力省而利倍哉　─打心苗髙七八寸打去冲天心令四旁生枝旁枝半尺以上亦打去心勿令交枝相揉如此则花多实宻叶叶不空大约打心当在伏中三伏各打一次不宜雨暗恐聋灌而多空条最宜晴眀庶旺相而生旁枝如有未长大者又当随时打去不必例拘─増─农政全书─打心视苗迟早早者大暑前后摘迟者立秋摘秋后势定勿摘矣摘亦不复生枝　简别之法老农云一二次锄去大叶者此大核少棉种也三锄后去小叶者此秕不实种也或实而油浥病种也苐此为杂种言耳若纯用墨核等佳种精择之自无大核杂种即全去小者─原─拾花─花既结桃待桃开绒露为熟旋熟旋摘摊放箔上日曝夜露待子粒既干方可收贮则绒不浥而子不腐　─纺绩─花既曝干碾去种子弹使熟细便可纺线农桑通诀所载纺车容三繀若仿其制而效之尤易为力或曰北地风高细纺不易今肃寜之布防同松之中品闻其乡多穿地窖深数尺作屋其上檐高地二尺许作窻以通日光人居其中就湿地纺绩便得细与南土无异若阴雨蒸湿不妨移就平地而南人寓都下者多朝夕就露下纺日中阴雨亦纺则安在北地风高不便细纺也　─织布─布之名不一曰城曰文缛曰乌驎曰屈珣曰白防白緤曰贝布斑布总之皆棉布也海南所织上出细字杂花名吉贝布松布之巧者有折枝团凤碁局字様等制而一切杆弹纺织综线挈花法皆始于黄媪其布之丽宻他方莫并焉南中用糊先将棉繀入纴车成纴次入糊盆度过竹木作架两端用繂急维竹帚痛刷干上机谓之刷纱南布之佳者皆刷纱也北地则风尘易起若依肃宁作窖冒以修廊循檐作牕令可开阖以避就风日于中经刷织纴遇轻阴无风纎尘不起不妨移之平地成布当不减吴下矣

　　御定佩文斋广羣芳谱卷十二
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷十三
　　蔬谱
　　姜
