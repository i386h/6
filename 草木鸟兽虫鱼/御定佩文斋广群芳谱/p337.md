<!-- { "loadSidebar": true } -->
　　原─艾一名医草一名氷台一名艾蒿【尔雅云艾氷台注云今艾蒿】一名黄草处处有之宋时以汤隂复道者为佳近代汤隂者谓之北艾四明者谓之海艾自成化以来惟以蕲州者为胜谓之蕲艾相传蕲州白家山产艾置寸板上炙之气彻于背他山艾彻五分汤隂艾仅三分以故世皆重之此草宿根二月生苗成丛茎白色直上高四五尺叶四布状如蒿分五尖桠上复有小尖面青背白有茸而柔厚味苦而辛生则温熟则热七八月叶间出穗如车前穗细花结实累累盈枝中有细子霜后始枯皆以五月五日连茎刈取曝干收叶以炙百病凡用艾陈久者良治令细软谓之熟艾若生艾炙火伤入肌脉作煎治诸血病温中逐冷除湿捣汁服止伤血杀蚘虫治心腹一切冷气鬼气其茎干之染麻油引火防炙炷滋润炙疮至愈不痛又可代蓍策作烛心
　　彚考─增─诗王风─彼采艾兮一日不见如三岁兮─原─孟子─犹七年之病求三年之艾也　─增─隋书酷吏传─屈突盖为武候骠骑严刻长安为之语曰宁茹三升艾不逢屈突盖　─唐书南蛮传─婆利者直环王东南多火珠大者如鸡卵圆白照数尺日中以艾借珠輙火出　─师旷占─艾先生则岁多病　─四民月令─三月可采艾　汉武内传─西王母神仙次药有灵丛艾　─博物志削氷令圆举以向日以艾于后承其影则得火　─原─荆楚岁时记五月五日采艾以为人悬门戸上以禳毒气按宗则字文度尝以五月五日鸡未鸣时采艾见似人处揽而取之　─增─老学庵笔记─祖母楚国夫人病累月医药莫効一日有老道人状貌甚古探囊出少艾取一甎炙之祖母方卧忽觉腹间痛甚如火灼道人径去疾驰不可及祖母病遂愈　─独醒杂志─枢密孙公抃生数日患脐风已不救家人乃盛以盘合将弃诸江道遇老媪曰儿可活即与俱归以艾炙脐下遂活　─原─外国记─安南艾山上有仙艾每春仲开花雨后落水面羣鱼吞之化为龙者十九
　　集藻─赞─增─齐孔璠之艾赞─论蔼灵艾蔚彼修坂混区羣卉理深用远　─明李言闻艾赞─产于山阳采以端午治病炙疾功非小补
　　赋─增─齐孔璠之艾赋─良药弗达妙针莫宣奇艾急病靡身挺烟治匪君臣得用神火振淹固于一烂气絶息乎无假淳建投而招祟钳椒捣而贻祸伊兹艾之淑粹仍索质于中野嗟乎贞灰与邪烬迭御芳烟与苦兰竞薰是以艾正而贱兰妖而珍故言尧则桀对举兰则艾因文赋散句─增─楚屈原离骚─扈服艾以盈腰兮谓幽兰其不可佩　─汉张衡思元赋─宝萧艾于重箧兮谓兰蕙之不香　─唐陈章艾人赋─采彼艾兮及此佳辰标至灵以衞物因善救以成人
　　诗散句─原─宋章得象─艾叶成人后榴花结子初　─增─梁沈约─艾叶弥南浦　─庾肩吾─汉艾凌波出　─唐孟浩然采艾值幽人
　　【附录】千年艾
　　增─本草纲目─千年艾出武当太和山中小茎高尺许其根如蓬蒿其叶长寸余无尖桠面青背白秋开黄花如野菊而小结实如青珠丹颗之状三伏日采叶曝干叶不似艾而作艾香搓之即碎不似艾叶成茸也气味辛微苦温无毒治男子虚寒妇人血气诸痛
　　隂地厥
　　增─图经本草─隂地厥生邓州顺阳县内乡山谷叶似青蒿茎青紫色花作小穗微黄根似细辛七月采根用气味甘苦微寒无毒治肿毒风热
　　九牛草
　　增─图经本草─九牛草生筠州山冈上二月生苗独茎高一尺叶似艾叶圆而长背有白毛面青五月采苗用气味微苦有小毒解风劳治身体痛与甘草同煎服不入众药用
　　益母草
　　原─益母草一名雈一名蓷一名茺蔚一名贞蔚一名益明一名野天麻一名火锨一名猪麻一名苦低草一名夏枯草一名土质汗一名郁臭草【尔雅云雈蓷注云今茺蔚也广雅名益母本草纲目云此草及子皆茺盛密蔚故名茺蔚其功宜于妇人及明目益精故有益母益明之称其茎方类麻故谓之野天麻俗呼为猪麻猪喜食之也夏至后即枯故亦有夏枯之名近効方谓之土质汗质汗出西番治金疮折伤益母亦治折伤故名刘歆云蓷臭秽也拾遗云田野间人呼为郁臭草埤雅又谓之蔚臭】处处有之春初生苗如嫩蒿入夏长三四尺茎方如黄麻茎叶青如艾叶而背青一梗三叶有尖岐寸许一节节间花苞丛簇抱茎四五月开小花红紫色每萼内子数粒大如同蒿子有三棱褐色其草生时有臭气夏至后即枯根白色味甘微辛气温无毒和血行气有助隂之功治妇女一切诸病能明目益精久服令人有子治手足厥隂血分风热及女人诸病单用子若治肿毒疮疡消水行血胎产诸病则根茎花叶并用盖根茎花叶専于行而子则行中有补也
　　彚考─增─诗王风─中谷有蓷─注─蓷鵻也即今益母草也别录─原─修治─凡用益母根茎切以竹刀忌铁器用子微炒香或砂锅蒸熟曝干舂取仁用　─辨讹─按闺閤事宜尔雅陈藏器皆以白花者为益母紫花者为野天麻返魂丹注以紫花者为益母白花者不是千金方以为一物二种凡花皆有赤白如牡丹芍药菊花之类李时珍以二色花皆益母白花者主气分紫花者主血分分别而用之可也　─制用─唐天后泽面法五月五日采根苗具者勿着土晒干捣罗以水和成团鸡子大再曝干作一炉四旁开窍上下置火安药中央大火烧一炊久去大火留小火养之勿令火絶经一伏时取出瓷器中研极细收用如澡豆法日用一方每十两加滑石一两胭脂一钱
　　錾菜
　　增─图经本草─錾菜生江南隂地似益母方茎对节白花李时珍曰此即益母之白花者乃一物二种故亦主血病与益母功同嫩苗可食故谓之菜气味辛平无毒破血治产后腹痛煑汁服
　　薇防
　　增─本草纲目─薇防一名糜防一名鹿防一名吴风草一名无心一名无颠一名承膏一名承【苏恭曰南人谓之吴风草一名鹿防草言鹿有疾防此草即瘥李时珍曰据苏说则薇防糜防当作麋防也鹿麋一类也按郦道元水经注云魏兴锡义山多生薇防草有风不偃无风独揺则吴风亦当作无风乃通陈藏器曰一名无心草非草之无心者方药少用】别录曰薇防生汉中川泽及寃句邯郸七月采茎叶隂干苏恭曰此草丛生似茺蔚及白头翁其叶有毛赤茎又有大小二种楚人谓大者为大吴风草小者为小吴风草韩保升曰叶似茺蔚丛生有毛其花黄色其根赤黑色气味苦平无毒治风湿痹歴节痛惊癎吐舌悸气贼风防瘘痈肿症逐水疗痿躄久服轻身明目
　　夏枯草
　　增─本草纲目─夏枯草一名夕句一名乃东一名燕面一名铁色草【朱震亨曰此草夏至后即枯盖禀纯阳之气得隂气则枯故有是名】苏恭曰处处有之生平泽冬至后生叶似旋覆三月四月开花作穗紫白色似丹参花结子亦作穗五月便枯四月采之李时珍曰原野间甚多苗高一二尺许其茎微方叶对节生似旋覆叶而长大有细齿背白多故茎端作穗长一二寸穗中开淡紫小花一穗有细子四粒嫩苗瀹过浸去苦味油盐拌之可食气味苦辛寒无毒治寒热瘰疬防瘘头疮破症散瘿结气脚肿湿痹轻身
　　刘寄奴草
　　增─本草纲目─刘寄奴草【详见述异记】一名金寄奴一名乌藤菜【郑樵通志云江南人因汉时谓刘为卯金刀乃呼刘为金是以又有金寄奴之名江东人谓之乌藤菜云】一茎直上叶似苍术尖长糙涩面深背淡九月茎端分开数枝一枝攒簇十朶小花白瓣黄蘂如小菊花状花罢有白絮如苦买花之絮其子细长亦如苦荬子气味苦温无毒破血下胀下血止痛治产后余疾止金疮血极効多服令人下痢
　　彚考─增─述异记─宋武帝微时伐荻于新洲见大蛇长数丈遂射之伤明日复往观之闻杵臼声觇见数青衣童子捣药问其故答曰我王为刘寄奴所射今合药傅之帝曰何神也童子不答帝叱之皆散收得药人因名此草为刘寄奴
　　曲节草
　　增─本草纲目─曲节草一名六月凌一名六月霜一名绿豆青一名蛇蓝【此草性寒故有凌霜绿豆之名】苏颂曰生均州四月生苗茎方色青有节叶似刘寄奴而青软七八月着花似薄荷结子无用五月六月采茎叶隂干气味甘平无毒治发背疮消痈肿拔毒同甘草作末米汁调服
　　丽春草【与花谱丽春名同物异】
　　增─图经本草─丽春草生檀嵎山川谷檀嵎山在高密界河南淮阳郡颍川及谯郡汝南郡等并呼为龙羊草河北近山邺郡汲郡并名丛兰艾上党紫团山亦有名定参草又名仙女蒿花及根并治癊黄黄疸
　　青葙
　　增─本草纲目─青葙一名草蒿一名萋蒿一名昆仑草一名野鸡冠一名鸡冠苋子名草决明【青葙名义未详胡麻叶亦名青蘘此草又多生于胡麻地中与之同名岂以其相似而然耶青蒿亦名草蒿其功相似名亦相同其子明目与决明子同功故有草决明之名其花叶似鸡冠嫩苗似苋故谓之鸡冠苋陈藏器曰荆襄人谓之昆仑草】生田野间嫩苗可食长则高三四尺苗叶花实与鸡冠花一样无别但鸡冠花穗或有大而扁或团者此则梢间出花穗尖长四五寸状如兔尾水红色亦有黄白色者子在穗中与鸡冠子及苋子一样难辨茎叶气味苦微寒无毒治邪气皮肤中热风瘙身痒杀三虫恶疮疥虱痔蚀防疮捣汁服疗温疠止金疮血子气味苦微寒无毒治唇口青五脏邪气益脑髓镇肝明耳目坚筋骨去风寒湿痹治肝脏热毒冲眼赤障青盲翳肿恶疮疥疮
　　【附录】桃朱术
　　增─本草纲目─萧炳曰青葙一种花黄者名陶朱术苗相似陈藏器曰桃朱术生园中细如芹花紫子作角以镜向旁敲之则子自发五月五日乃收子带之令妇人为夫所爱
　　【附录】天灵草
　　增─土宿真君本草─天灵草状如鸡冠花叶亦如之折之有液如乳生江湖荆南陂池间五月取汁可制雄硫煑雌炼砂
　　【附录】思蓂子
　　增─炮炙论─思蓂子鼠细子二件真似青葙子只是味不同思蓂子味苦煎之有涎
　　大蓟
　　增─本草纲目─大蓟一名虎蓟【陶景曰大蓟是虎蓟小蓟是猫蓟叶并多刺相似】一名马蓟一名刺蓟一名山牛蒡一名鸡项草一名千针草一名野红花【蓟犹髻也其花如髻也曰虎曰猫因其苗状狰狞也曰马者大也牛蒡因其根似牛蒡根也鸡项因其茎似鸡之项千针红花皆其花状也郑樵通志谓尔雅之蘩曰狗毒者即此未知是否陈藏器曰蓟门以多蓟得名当以北方者为胜也】苏恭曰大小蓟叶虽相似功力有殊大蓟生山谷根疗痈肿小蓟生平泽不能消肿而俱能破血苏颂曰小蓟处处有之俗名青刺蓟二月生苗二三寸时并根作菜茹食甚美四月高尺余多刺心中出花头如红蓝花而青紫色北人呼为千针草四月采苗九月采根并隂干用大蓟苗根与此相似但肥大尔冦宗奭曰大小蓟皆相似花如髻但大蓟高三四尺叶皱小蓟高一尺许叶不皱以此为异作菜虽有微芒不害人大蓟根气味甘温无毒安胎止吐血鼻衂令人肥健叶治肠痈腹脏瘀血作晕扑损恶疮疥癣小蓟根气味甘温无毒养精血破宿血生新血合金疮治蜘蛛蛇蝎毒热毒风并胸膈烦闷开胃下食退热补虚损苗去烦热作菜食除风热






　　御定佩文斋广羣芳谱卷九十五
　　钦定四库全书
　　御定佩文斋广羣芳谱卷九十六
　　药谱
　　续断
