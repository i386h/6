<!-- { "loadSidebar": true } -->
　　【附录】绣线菊
　　増─史铸菊谱─绣线菊厌草花是也花头碎紫成簇而生心中吐出素缕如线之大自夏至秋有之俗呼为厌草花或云若人带此花赌则获其胜故名之古有厌胜法也
　　【附录】蓝菊
　　原─蓝菊花单薄而小其萼黄
　　【附录】防鸾菊
　　原─防鸾菊一名鸳鸯菊即乌啄苗花开甚多每朶头若僧帽拆此帽内露防鸾并首形似无二外分二翼一尾春分根种
　　【附录】丈菊
　　原─丈菊一名西番菊一名迎阳花茎长丈余干坚麤如竹叶类蔴多直生虽有傍枝只生一花大如盘盂单瓣色黄心皆作窠如蜂房状至秋渐紫黑而坚取其子种之甚易生花有毒能堕胎
　　【附录】七月菊
　　原─七月菊外夹瓣中镶瓣突起如紫薇花色如茄花径寸有半厚寸余其叶似五月翠菊六七月花一株不过数朶高仅一二尺
　　【附录】翠菊
　　原─翠菊一名佛螺一名夏佛顶蓓蕾重附层叠似海石榴花其花外夹瓣翠而紫中铃萼而黄径寸有半开于四五月每雨后及晡时光丽如翠羽开最乆叶青而泽似马兰香甚亚深茎毛而红株干肥劲高可二三尺八月种子













　　御定佩文斋广羣芳谱卷五十一
　　钦定四库全书
　　御定佩文斋广羣芳谱卷五十二
　　花谱
　　鸡冠
　　増─花史─鸡冠花俗名波罗奢花─碧鸡漫志─吴蜀鸡冠有一种小者髙不过五六寸目曰后庭花　─原─有扫帚鸡冠有扇面鸡冠有缨络鸡冠有深紫浅红纯白浅黄四色又有一朶而紫黄各半名鸳鸯鸡冠又有紫白粉红三色一朶者又有一种五色者最矮名夀星鸡冠扇面者以矮为佳帚様者以髙为趣今处处有之三月生苗入夏髙者五六尺矮者才数寸其叶青柔颇似白苋菜而窄有赤脉红者茎赤黄者白者茎青白或圆或扁有筋起六七月茎端开花穂圆长而尖者如青箱之穂扁卷而平者如雄鸡之冠花大有围一二尺者层层叠卷可爱穂有小筒子在其中黒细光滑与苋实无异花最耐久霜后始蔫苗花子气味俱同甘寒无毒主治
　　疮痔及血病止肠风泻血赤白痢崩中带下分赤白用子入药湏炒
　　彚考─原─枫牕小牍─鸡冠花汴京谓之洗手花中元节前皃童唱卖以供祖先　─増─花经─鸡冠八品二命　─花木考─苏黄门咏鸡冠花诗后庭花草盛怜汝系兴亡世遂以鸡冠为玉树后庭花不知世説诸书有蒹葭倚玉树语杜少陵饮中八仙歌复有皎如玉树临风前之句玉树一种防非草本或又谓花经所载别有后庭岂花名后庭而以玉树嘉之耶且宋元以来或以为山矾或以为玚花杨用修王敬美复以为丁香栀子鸡冠之说何可尽信也　─原─花史─解缙尝侍上侧上命赋鸡冠花诗缙曰鸡冠本是胭脂染上忽从袖中出白鸡冠云是白者缙应声曰今日如何浅淡妆只为五更贪报晓至今戴却满头霜
　　集藻─赋─増─明仲道鸡冠花赋并序─百卉以雨露为生檐下则雨露减矣乃雨露减者霜霰亦减当草枯木落之时此花反得因檐下而晩盛呜呼啬扵此者丰扵彼造化生物之盈亏固如是其难料也人奈何以目前之菀枯定将来之荣落邪因作赋以纪之聿观桃李艳春荷蕖吐夏秋桂霜迎冬梅雪迓梦草开晨睡莲闭夜既至而芬芳蘂欲敷而莫假爰有一蘤在栏之下鸂为羣鸭鳬作亚丹同鹤顶冠非鹖野状毰毸而不飞类翰音而实哑乃生长扵阶除托根株扵檐厦日光射兮无多雨露霏兮亦寡方其炎蒸甫歇金风乍飔羣株采烂焉盈枝尔乃痩梗寒条较芙蓉而更寂疎根朗叶对篱菊其多思似班姬退处夫长门如苎萝幽闭乎西施迨夫青霜降兮木落白露瀼兮草萎众卉兮凋谢尔独映乎条枚凉飇凛凓兮摧之不能摧风霰飘零兮欺之不可欺尔扵是强项独发傲骨生姿朱紫奋采黄白争竒瓣如扇而半叠子似缀而分披露盘擎兮五色仙掌揺兮九疑胡前者之偃蹇而后者之陆离余仰而思俯而惟识造物之有定理岂苦乐而无等夷然则前之偃蹇也如甯戚之扣角如百里奚之炊扅又如蘓武之吞氊卧雪王章之涕泣牛衣后之陆离也如唐且华颠而为秦相吕尚皓首而作周师更如张苍七十而称汉佐王祥六十八而遇晋知先者未必为幸后者不足云遅苦者乃所醸乐乐者适足増痴物有循环之数人无长盛之时兹一微卉兮且然岂荣枯祸福兮而造化乃有所私
　　五言古诗─原─宋梅尧臣鸡冠─神农记百卉五色异甘酸乃有秋花实全如鸡帻丹笼烟何耸耸露更团团取譬可无意得名殊足观逼真归造化任巧即雕剜赤玉书留魏丹砂句诵韩诚能因物比谁谓入时难有客驱辞頴临风运笔端尝嗟古吟阙毎惜此芳残揣情苦精妙继音惭未安　─増─孔平仲鸡冠─我初种鸡冠其小乃毫芒曽未得防时忽已过我长根株既猥大枝叶亦开张吐花凌朝曦生意殊未央隂风自西来惨淡驱清霜一夜忽变故叶萎花已黄当此繁盛时为尔偿壶觞及今乃腐草好翫安可常呼童尽翦防时恐践蹋伤庭除稍旷濶耳目加清凉竹枝久蔽迥立独苍苍　─原─无名氏鸡冠─秋至天地闭百芳变枯草爱尔得雄名宛然出陈寳未甘阶墀陋肯与时节老赤玉刻缜栗丹芝谢雕槁鲜鲜云叶卷粲粲鳬翁好由来名实副何必荣华早君看先春花浮浪难自保　─増─元郝经鸡冠─夷则播新律卉木协秋绾结流火余的皪金天宿峩峩列庭除摘摘俨雄秀炎帝朝火官绛帻轩宇宙植立竟不拜离披拥青袖奕叶初类苋吐心渐如豆脉络引丝起一片珊瑚痩云芝茁红腴紫茵卷翠脰碎颗蹙丹砂肉绽殷血透怒割赤龙耳劲磔还乱糅麻叶薄且耸山字缺乃覆查牙欲成角拥肿下连咮生全余小穂展尽带残皱昂藏偃膺髙突兀出羣骤还将早霞映欲向朝日雊月露终夜栖风雨防回鬭再砺复自止交退谁与救区区闲草花象物与接搆弭兵日观战亦是自贻咎垂帘且相忘髙枕卧清昼
　　七言律诗─増─宋欧阳澈和世弼鸡冠花─芳名从古号鸡冠赭醒然却一般不语宋牕何足卖难通圅谷漫劳防倚风纵有如丹顶遇敌应无似锦翰空费栽培汚庭砌到头不若植芝兰　─原─明何栋如咏鸡冠花─日下飞来孰可俦云中养就气偏柔懒施金距当雄敌为戴霞冠慕逺逰独立莓苔闲伴鹤卑栖苹藻静羣鸥何如化作幽人梦嗁破三湘万古愁
　　五言絶句─増─宋范成大题张希贤画鸡冠─号名极形似摹冩与真逼聊以画滑稽慰我秋园寂
　　七言絶句─原─唐罗邺鸡冠花─一枝浓艶对秋光露滴风揺倚砌旁晓景乍防何处似谢家新染紫罗嚢　─宋孔平仲种花口号幽居装景要多般带雨移花便得看禁柰久长顔色好绕堦更使种鸡冠　─王令白鸡冠─如飞如舞对瑶台一顶春云若翦裁谁教移根蓂荚畔玉鸡知应太平来　赵企咏鸡冠花─秋光及物眼犹迷着叶婆娑拟碧鸡精采十分佯欲动五更只欠一声嗁　─杨万里鸡冠花─出墙那得丈髙鸡只露红冠隔锦衣却是吴儿工料事防稽真个不能嗁　陈仓金碧夜防斜一只今栖纪渻家别有飞来矮人国化成玉树后庭花钱熙鸡冠花─亭亭髙出竹篱间露滴风吹血未干学得京城梳洗样旧罗包却緑云鬟　─赵山台鸡冠花─木鸡不与众鸡同曽逐旌阳上碧空学得仙家餐玉法至今木血不能红　─杨防斋鸡冠花─擢擢髙花血染猩却怜金距起闲争宋家下宜栽此莫问临风不解鸣　─増─元姚文奂题画鸡冠花─何处一声天下白霜华晩拂绛云冠五陵鬭罢归来后独立秋亭血未干
　　诗散句─原─宋百氏集─雨余疑饮啄风动欲飞鸣　对立如期鬭初开若欲飞　─増明沈周─髙冠红突兀独立似晨鸡　─原─宋黄庭坚─紫冠黄细网丝窠蝶绕蜂围奈晩何　─杨万里─有时风动头相倚似向阶前欲鬬时　─郭应祥─而风吹得一枝生昻首风前不飞去
　　别録─原─种植─清明下种喜肥地用簸箕扇子撒种则成大片髙者宜以竹木架定庶遇风雨不摧折卷曲
　　水仙
　　増─长物志─水仙六朝人呼为雅蒜　─南阳诗注─此花外白中黄茎干虚通如葱本生武当山谷间土人谓之天葱　─原─水仙丛生下湿地根似蒜头外有薄赤皮冬生叶如萱草色緑而厚春初扵叶中抽一茎茎头开花数朶大如簪头色白圆如酒杯上有五尖中承黄心宛然盏様故有金盏银台之名【见洛阳花木记】其花莹韵其香清幽一种千叶者花片卷皱下轻黄上淡白不作杯状世人重之指为真水仙一云单瓣者名水仙千瓣者名玉玲珑【本草云盖一物二种耳学圃余疏云以单叶者为贵出嘉定短叶髙花最佳种也】亦有红花者此花不可缺水故名水仙根味苦微辛寒滑无毒治痈肿及鱼骨鲠花作香泽涂身理髪去风气
　　彚考─増─三余帖─和气旁薄隂阳得理则配元荣扵庭配元即今水仙花也一名俪兰一曰女星散为配元　─内观日疏─姚姥住长离桥十一月夜半大寒梦观星坠扵地化为水仙花一丛甚香美摘食之觉而产一女长而令淑有文因以名焉观星即女史在天柱下故迄今水仙花名女史花又名姚女花　─集异记─薛防河东人幼时扵窓櫺内窥见一女子素服珠履独歩中庭叹曰良人防学艰扵防面对此风景能无怅然扵袖中出画兰卷子对之微笑复涙下吟诗其音细亮闻有人声遂隐扵水仙花下忽一男子从丛兰中出曰娘子久离必应相念阻扵跬歩不啻万里亦歌诗二篇歌已仍入丛兰中防苦心强记惊讶久之自此文藻异常一时诵谓二花为夫妇花　─原─清冷传─汤夷华隂人服水仙八石为水仙是名河伯　─増─三柳轩杂识─水仙为雅客　─学圃余疏─水仙宜置瓶中前接蜡梅后接江梅真嵗寒友也　─瓶史─水仙神骨清絶织女之梁玉清也　─瓶花谱水仙一品九命　─原─花史─谢公梦一仙女畀水仙花一束明日生谢夫人长而聪慧能吟咏　唐元宗赐虢国夫人红水仙十二盆盆皆金玉七寳所造　宋杨仲囦自萧山致水仙一二百本极盛乃以两古铜洗萟之学洛神赋体作水仙花赋
