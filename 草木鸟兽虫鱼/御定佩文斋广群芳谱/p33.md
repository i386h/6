<!-- { "loadSidebar": true } -->
　　集藻─七言律诗─増─宋朱子次秀野种粟韵─阿香一笑走丰隆雨徧平畴万顷中旧喜樊迟知学圃今看许子快论功遥怜郁郁翻秋陇预想垂垂弄晩风珍重诗翁且强健东阡南陌兴无穷
　　诗句─増─唐李白─虽有数斗玉不如一盘粟─韩愈─囷仓谷粟满未有旦夕忧　─杜甫─瘦地翻宜粟─方干─舂粟引髙泉　─宋陆防─云屿锄畬粟　─唐杜甫─鸟雀苦肥秋粟菽
　　粱【按粱与粟一类二种原谱扵粟部内独载青粱一种者非今従本草増入又按尔雅虋赤苗注云今之赤粱粟芑白苗注云今之白粱粟虋同穈诗大雅维穈维芑传用尔雅疏亦引郭注以解之自蘓颂图经夲草列扵黍部李时珍本草纲目因之而遂辨郭注为非误矣】
　　増─本草─粱【粱者良也谷之良者也】即粟也【周礼九谷六谷之名有粱无粟】自汉以后始以大而毛长者为粱细而毛短者为粟今则通呼为粟而粱之名反隠矣今世俗称粟中之大穂长芒麤粒而有红毛白毛黄毛之品者即粱也苏恭曰黄粱【出蜀汉商浙间穂大毛长谷米俱麤于白粱而収子少不耐水旱食之香美胜于诸粱人号竹根黄】白粱【穂大多毛且长而谷麤扁长不似粟圎也米亦白而大食之香美亚于黄粱】青粱【殻穂有毛而粒青米亦防青而细于黄白粱粒似青稞而少麤早熟而收薄夏月食之极为清凉但味短色恶不如黄白粱北人少种之作饧清白胜于余米】　─广志─有具粱解粱有辽东赤粱魏武帝常以作粥
　　彚考─増─礼记曲礼─粱曰芗萁疏粱曰芗萁者粱谓白粱黄粱也萁语助也　─周礼天官─犬宜粱─疏─犬宜粱者犬味酸而温粱米味甘而防寒气味相成故云犬宜粱集藻─五言律诗─原─唐杜甫佐还山后寄一首─白露黄粱熟分张素有期已应舂得细颇觉寄来迟味岂同金菊香宜配绿葵老人他日爱正想滑流匙
　　诗散句─増─唐杜甫─新炊间黄粱
　　别录─原─种谷─地欲肥耕欲细欲深秋耕更佳种欲成实不秕用腊雪水浸过耐旱辟虫时欲仲春得雨为妙小雨欲接湿大雨须俟少干先耙后种种后旋以石砘砘令土坚则苗出旺相如遇天旱苗出土仍砘春种欲深夏种欲浅早禾晩禾欲兼种防嵗有所宜一云闰月年宜晩田然大率宜早早田収多扵晩早田净而易治晚者芜秽难治且早谷米实而多晚谷皮厚米少而虚行欲稀谚云稀谷大穂来年好麦─锄谷─锄以三遍四遍为度第一遍曰撮苗留苗欲密第二遍曰定科留其壮者去其密者弱者第三遍曰拥本锄欲深拥其土以防根则耐旱第四遍曰复垄俗名添米五谷惟小锄为良苗出垄则深锄锄不厌数周而复始勿以无草而怠功锄者非止去草盖地熟而实多糠薄而米美锄得十遍可得八米春锄起地夏锄除草春锄不用触湿六月以后虽湿亦无嫌─刈谷─食货志云力耕数耘収获如盗贼之至故熟速刈干速积刈早则伤鎌刈晩则折穂遇风则収减湿积则藁烂积晩则粒耗连雨则生耳所以収获不可缓也収获者农事之终务本者可怠焉而自弃其前功乎─积谷─周礼地官曰舍人掌粟入之蔵注曰九谷俱蔵以粟为主神农之教曰有石城十仞汤池百歩带甲百万而无粟弗守也北方水土深厚窖地而藏可数十年不壊
　　秫【按秫与粟同类异种原谱言粟而不及秫今従本草増入】
　　増─尔雅─众【音终】秫─注─谓黏粟也─疏─与谷相似其茎杆似禾而麤大者是也　─本草─秫一名糯秫一名糯粟一名黄糯【秫字篆文象其禾体柔弱之形俗呼糯粟北人呼为黄糯亦曰黄米酿酒劣扵糯也】苏恭曰凢黍稷粟秫稉糯三谷皆有籼糯也李时珍曰秫即粱米粟米之黏者有赤白黄三色皆可酿酒图经谓秫为黍之黏者说文谓秫为稷之黏者古今注谓秫为稻之黏者皆误也惟苏恭以粟秫分籼糯孙炎注尔雅谓秫为黏粟者得之　─广志─有胡秫早熟及麦─齐民要术─按今世有黄粱谷秫桑根秫櫶天培秫也
　　彚考─増─晋书孔羣传─羣性嗜酒尝与亲友书云今年田得七百石秫米不足了麴糵事　燕翼贻谋录─宋种放有别墅在终南山聚徒讲学性嗜酒种秫自酿林泉之景颇为幽胜真宗闻之欲幸其家而不果咸平六年遣使画图以进　─澄懐录─种眀逸嗜酒尝种秫自酿曰空山清寂聊以养和自号云溪醉侯　─闻竒録─徐庭实廵官説干符中武义县有人入山掘地二尺忽防丈余深数尺収得秫百斛莫知其由将酝酒其味浓厚
　　诗散句─増─晋陶潜─春秫作羙酒酒熟吾自斟　─宋陆游供秫借留客　─元方夔种秫田多早帯秋
　　【附録】防子
　　原─防子一名龙爪粟一名鸭爪稗【本草云防乃不黏之称亦不实之貌龙爪鸭爪象其形也】北地荒坡处种之苗叶似谷至顶抽茎有三棱开细花簇簇结穂如粟穂而分数岐如鹰爪之状内有细子如黍粒而细褐色味涩稃甚薄碾米煮粥炊饭磨麪蒸食皆宜可救荒
　　【附録】稊稗
　　増─尔雅─蕛苵─注─蕛似稗布地生秽草─疏─似稗之秽草也─尔雅翼─稊与稗二物也皆有米而细小　─本草─稗乃
　　禾之卑贱者也故字従卑陈藏噐曰有二种一黄白色一紫黒色紫黒者似芑有毛北人呼为乌禾　─原─稗野生苗叶似防子色深绿根下叶蔕紫色梢头出扁穂结子如黍粒茶褐色味防苦用与子同食之益气宜脾故曹植有芳菰精稗之称苗根治金疮及损伤血出不已捣敷即止甚騐每一斗得米三升稊苗似稗而穂如粟有紫毛即乌禾也可救荒又可杀虫煮以沃地蝼蚓皆死彚考─増─孟子─五谷者种之美者也茍为不熟不如荑稗荘子─道在稊稗─原─淮南子─离先稻熟而农夫薅之不以小利伤大获也─注─离与稻相似─増─江表传─吴五凤元年交趾稗草化为稻　─三峡考─峡内隙地沙土宜黍稷菽麦独不宜秔秫耳又一种自滇中来者曰云南稗一曰雁爪稗以形似名亦播种畦植与五谷争价东南所无也集藻─七言古诗─増─元方回种稗叹农田插秧秧绿时稻中有稗农未知稻苗欲秀稗先出防稗饲牛惟恐迟今年淛西田没水却向淛东籴稗子一斗稗子价防何已值去年三斗米天灾使然胜真焉得世间无稗人别録─増─汜胜之书─稗既堪水旱种无不熟之时又特滋茂良田亩得二三十斛魏武使典农种之顷収二千斛斛得米三四斗酿酒甚美酽炊食不减粟米可备荒稗秆一亩则当稻秆二亩宜择其秸长而粒大种之倘遇水旱便可多种亦救荒之一助
　　【附録】稂
　　増─尔雅─稂童粱─注稂莠类也─疏─今人谓之宿田翁或谓之守田也─说文─稂禾秀之穂生而不成者谓之蕫蓈─尔雅翼─稂恶草与禾相杂　─本草─一名狼尾草【尔雅云盂狼尾注云似茅可以覆屋本草拾遗谓即此物按尔雅已释稂曰童粱果为一物不当重出也姑存之以备考】陈藏噐曰生泽地似茅作穂广志云子可作黍食李时珍曰茎叶穂粒并如粟而穂色紫黄有毛荒年亦可采食
　　彚考─増─诗曹风─冽彼下泉浸彼苞稂　─小雅─不稂不莠─韩诗外传─马不过稂莠
　　【附録】菵草
　　増─尔雅─皇守田─注─似燕麦子如雕胡米可食生废田中一名守气　─尔雅翼─菵米可为饭生水田中苖子似小麦而小四月熟久食不饥尔雅所谓皇守田也
　　【附録】蒯草
　　増─尔雅翼─蒯草子堪食如秔米
　　【附录】东廧
　　増─广志─东廧色青黒粒如葵子似蓬草色青黒十一月熟出幽凉并乌丸地　─魏书─乌丸地宜东廧似穄可作白酒─本草─东廧生河西河西人语云贷我东廧偿尔田粱
　　【附录】粱禾
　　増─本草─李时珍曰广志云粱禾蔓生其子如葵子其米粉白如麪可作饘粥六月种九月収牛食之尤肥此亦一谷似东廧者也
　　【附録】蒒草
　　増─本草─蒒草一名自然谷一名禹余粮言禹治水弃其余粮化而为此【详见后博物志】防珣曰蒒实如毬子八月収之海上民常食中国未尝见也李时珍曰方孝孺有海米行亦蒒草之类也
　　彚考─増─博物志─扶海洲上有草名曰蒒其实如大麦从七月熟民敛获至冬乃讫名曰自然谷或曰禹余粮集藻─七言古诗─増─眀方孝孺海米行─海邉有草名海米大非蓬蒿小非荠妇女携篮书作羣采摘聊扵海中洗归来涤釜烧松枝煮米为饭充朝饥莫辞苦澁咽不下性命聊假须臾时
　　【附録】感禾
　　増─齐民要术─感禾扶疎生实似大麦
　　【附録】杨禾
　　増─齐民要术─杨禾似藋粒细左折右炊停则牙生
　　【附録】火禾
　　増─齐民要术─火禾髙丈余子如小豆出粟特国
　　【附録】木禾
　　増─山海经─昆仑墟上有木禾长五防大五围彚考─増─穆天子传─天子东征至扵重□氏黒水之阿爰有野麦爰有荅堇西膜之所谓木禾重□氏之所食嘉禾【按诗注黍稷稲粱皆名为禾麻与菽麦则无禾称传称嘉禾皆统言之故另列扵诸谷之后】
　　原─瑞应图─嘉禾五谷之长盛徳之精也文者异本而同秀质者同本而异秀此夏殷时嘉禾也　─晋征祥说─王者盛徳则嘉禾生嘉禾者仁卉也其大盈箱一稃二米─増─孝经援神契─徳下至地则嘉禾生─春秋运斗枢
　　璇星眀则嘉禾液　─春秋感应符─日下沦扵地则嘉禾兴　─春秋说题辞─天文以七列星以五故嘉禾之滋茎长五尺五七三十五神盛故连茎三十五穂以成盛徳禾之极也
　　彚考─原─书大传─成王时有苖异茎而生同为一穂人有上之者王召周公而问之公曰三苗为一穂抑天下其合为一乎─増─史记鲁周公世家─唐叔得禾异亩同颖献之成王成王命唐叔以餽周公扵东土作餽禾周公既受命禾嘉天子命作嘉禾─前汉书宣帝纪─神爵元年诏曰嘉谷稷降于郡国─郊祀志─王莽使中郎平宪诱羌还云天下太平一禾长丈余故乞内属　─后汉书郑传─年十六号神童民有献嘉禾者欲表府文辞鄙略为改作又着颂一篇侯相髙其才而修冠礼焉─南蛮传─顺桓之世板楯数反太守蜀郡赵温恩信降服扵是宕渠出九穂之禾─吴志孙权传─黄龙三年由拳野稻自生改为禾兴县　南始平言嘉禾生改眀年嘉禾元年　赤乌七年秋宛陵言嘉禾生　─宋书符瑞志─汉安帝延光二年六月嘉禾生九真百十六本七百六十八穂　宋文帝元嘉十一年八月嘉禾一茎九穂生北汝隂　二十二年六月嘉禾生籍田一茎九穂嘉禾生华林园百六十穂　二十四年七月嘉禾旅
　　生华林园及景阳山江夏王义恭献嘉禾甘露颂中领军吉阳县侯沈演之上嘉禾颂　二十五年六月嘉禾生华林园十株七百穂　孝武帝大眀元年五月嘉禾一株五茎生清暑殿鸱尾中　嘉禾生青州异根同穂─南齐书祥瑞志─永眀元年正月新蔡郡获嘉禾一茎
