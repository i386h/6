<!-- { "loadSidebar": true } -->
　　增─本草纲目─龙胆一名陵游【马志曰叶如龙葵味苦如胆因以为名】陶宏景曰出近道以吴兴者为胜根状似牛膝其味甚苦苏颂曰宿根黄白色下抽根十余条类牛膝而短直上生苗高尺余四月生叶如嫩蒜细茎如小竹枝七月开花如牵牛花作铃铎状青碧色冬后结子苗便枯俗呼草龙胆又有山龙胆味苦濇其叶经霜雪不凋山人用治四肢疼痛与此同类而别种也气味苦濇大寒无毒治骨间寒热惊癎邪气续絶伤定五脏杀蛊毒除胃中伏热时气温热热泄下痢去肠中小虫益肝胆气久服益智不忘轻身耐老明目止烦治疮疥痈肿咽喉痛风热盗汗
　　别录─增─炮炙论─采得隂干用时铜刀切去须上头子剉细甘草汤浸一宿漉出干用
　　细辛
　　增─本草纲目─细辛一名小辛一名少辛【苏颂曰根细而味极辛故名李时珍曰小辛少辛皆此义也】别录曰生华隂山谷二月八月采根隂干陶景曰今用东阳临海者形段乃好而辛烈不及华隂高丽者冦宗奭曰细辛叶如葵赤黑色一根一叶相连非此则杜衡也李时珍曰柔茎细根直而色紫味极辛气温无毒治欬逆上气头痛脑动百节拘挛风湿痹痛明目利九窍轻身长年温中下气破痰利水道开胸中滞结除喉痹痈鼻风癎癫疾下乳结汗不出血不行安五脏益肝胆通精气除齿痛治口舌生疮治督脉为病脊强而厥凡使细辛切去头子以水浸一宿暴干用须拣去双叶者服之害人
　　彚考─增─山海经─浮戏之山多少辛─管子─五沃之土羣药生少辛　─博物志─杜衡乱细辛─梦溪笔谈─东方南方所用细辛皆杜衡也又谓之马蹄香也黄白拳局而脆干则作团非细辛也细辛出华山极细而直深紫色味极辛嚼之习习如椒其辛更甚于椒故本草云细辛水渍令直是以杜衡伪为之也襄汉间又有一种细辛极细而直色黄白乃是鬼督邮亦非细辛也
　　集藻─赋散句─增─宋谢灵运撰征赋─摭曾岭之细辛
　　【附录】木细辛
　　增─本草拾遗─木细辛生终南山冬月不凋苗如大防根似细辛味苦温有毒主腹内结聚症瘕推陈去新破冷气未可轻服令人利下至困
　　【附录】及己
　　增─本草纲目─及己一名獐耳细辛【李时珍曰及己名义未详叶如獐耳根如细辛故名獐耳细辛】苏恭曰生山谷隂虚软地其草一茎茎头四叶隙着白花根似细辛而黑今人以当杜衡非也二月采根日干气味苦平有毒入口使人吐血治诸恶疮可煎汁研末傅之
　　鬼督邮
　　增─本草纲目─鬼督邮一名独揺草【李时珍曰此草独茎而叶攒其端无风自动故曰鬼独揺草后人讹为鬼督邮耳因其专治鬼病犹司鬼之督邮也徐长卿赤箭皆治鬼病故并有鬼督邮之名名同而物异】苏恭曰鬼督邮所在有之有必丛生苗惟一茎茎端生叶若繖状根如牛膝而细黑今人以徐长卿代之非也韩保升曰茎似细箭簳高二尺以下叶生茎端花生叶心黄白色根横生而无须二月八月采根气味苦平有小毒治鬼疰卒忤中恶心腹邪气百精毒温疟疫气强腰脚益膂力
　　别录─增─炮炙论─凡采得细剉用生甘草水煮一伏时日干用
　　徐长卿
　　增─本草纲目─徐长卿一名鬼督邮一名别仙踪【李时珍曰徐长卿人名也常以此药治邪病人遂以名之吴普本草一名石下长卿石间生者为良也苏颂曰淄齐淮泗间谓之别仙踪】苏恭曰所在川泽有之叶似柳两叶相当有光泽根如细辛微麤长黄色而有臊气今俗以代鬼督邮非也韩保升曰三月苗青七月八月着子似萝藦子而小九月苗黄十月凋八月采根日干气味辛温有毒治鬼物百精蛊毒疫疾邪恶气温疟久服强悍轻身益气延年
　　别录─增─炮炙论─凡采得麤杵拌少蜜令遍以瓷器盛蒸三伏时日干用
　　白微
　　增─尔雅─葞春草─注─一名芒草─疏─药草也今俗呼为菵草也【按本草即今白薇也】　─本草纲目─白微一名白幕一名骨美【李时珍曰微细也其根细而白也按尔雅曰葞微葞音相近则白微又葞音之转也】苏颂曰陜西诸郡及舒滁润辽州皆有之茎叶俱青颇类柳叶六七月开红花八月结实其根黄白色类牛膝而短小今人八月采之气味苦醎平无毒治中风狂惑邪气温疟痓病鬼魅疗伤中淋露下水气利隂气益精久服利人别录─增─炮炙论─凡采得以糯米泔汁浸一宿取出去髭于槐砧上细挫蒸之从申至巳晒干用
　　白前
　　增─本草纲目─白前一名石蓝一名药【陶宏景曰气方多用之】苏恭曰苗高尺许其叶似柳或似芫花根长于细辛白色生洲渚沙碛之上马志曰根似白微牛膝辈二月八月采隂干气味甘微温无毒治胸脇逆气欬上气一切气肺气烦闷贲豚肾气降气下痰
　　别录─增─炮炙论─凡用以生甘草水浸一伏时漉出去头须了焙干收用
　　草犀
　　增─广州记─草犀生岭南及海中独茎对叶而生如灯台草　─本草纲目─草犀【李时珍曰其解毒之功如犀角故曰草犀】陈藏器曰生衢婺洪饶间苗高二三尺独生根如细辛生水中者名水犀气味辛平无毒解一切毒气并烧研服之临危者亦得活治天行疟瘴寒热欬痰壅飞尸喉痹疮肿丹毒中恶注忤痢血等病煮汁服之
　　钗子股
　　增─本草纲目─钗子股一名金钗股【李时珍曰石斛名金钗花此草状似之故名】陈藏器曰生岭南及南海山谷根如细辛每茎三四十根李珣曰忠州万州者亦佳草茎功力相似缘岭南多毒家家贮之气味苦平无毒解诸药毒蛊毒治疟瘴天行喉痹痈疽
　　吉利草
　　原─南方草木状─吉利草其茎如金钗股形类石斛根类芍药交广俚俗多蓄蛊毒惟此草解之极验吴黄武中江夏李俣以罪徙合浦始入境遇毒其奴吉利者偶得是草与俣服遂解吉利即遁去不知所之俣因此济人不知其数遂以吉利为名
　　良耀草
　　增─南方草木状─良耀草枝叶如麻黄秋结子如小栗煨食之解毒功不亚于吉利始者有得是药者梁氏之子耀因以为名梁转为良尔花白似牛李出高凉
　　硃砂根
　　增─本草纲目─硃砂根生深山中今惟太和山人采之苗高尺许叶似冬青叶背甚赤夏月长茂根大如筯赤色与百两金相髣髴气味苦凉无毒治咽喉肿痹磨水或醋咽之甚良
　　辟虺雷
　　增─本草纲目─辟虺雷一名辟蛇雷【此物辟蛇虺有威故以雷名之】苏恭曰状如麤块苍术节中有眼李时珍曰今川中峨眉鹤鸣诸山皆有之根状如苍术大者如拳彼人以充方物气味苦大寒无毒解百毒消痰袪大热头痛辟瘟疫治咽喉痛痹解蛇虺毒
　　锦地罗
　　增─本草纲目─锦地罗出广西庆远山岩间镇安归顺柳州皆有之根似萆薢及栝楼根状彼人颇重之以充方物气味微苦平无毒治山岚瘴毒疮毒并中诸毒以根研生酒服一钱匕即解
　　紫金牛
　　增─图经本草─紫金牛生福州叶如荼叶上绿下紫结实圆红色如丹朱根微紫色八月采根去心干颇似巴防气味辛平无毒治时疾膈气去风疾
　　拳参
　　增─图经本草─拳参生淄州田野叶如羊蹏根似海虾黑色土人五月采之为末淋渫肿气
　　铁线草
　　增─图经本草─铁线草生饶州三月采根隂干气味苦平无毒疗风消肿毒有效
　　金丝草
　　增─本草纲目─金丝草出庆阳山谷气味苦寒无毒治诸血病解瘴气诸药毒疗痈疽恶疮凉血散热









　　御定佩文斋广羣芳谱卷九十四
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷九十五
　　药谱
　　当归
　　原─当归一名文无【古今注云相招召赠之以文无文无亦名当归也】一名干归一名山蕲一名白蕲【尔雅云薜山蕲又云薜白蕲说文云蕲草也生山中者一名薜一名山蕲色白者名白蕲广雅云山蕲当归也本草云蕲古芹字以花叶似芹故得芹名】春生苗叶绿有三棱七八月开花似莳萝浅紫色根黑黄色以肉厚不枯者为胜今秦蜀诸处多栽莳货卖其头圆尾多色紫气香肥润者秦产也名马尾归最胜【唐本草云似大叶芎防者名马尾当归今人多用似细叶芎防者名蚕头当归不堪用】他处者头大尾多色白坚枯名镵头归止宜入发散药气味苦温无毒凡血病宜用之治姙妇产后能使气血各有所归当归之名宜取诸此治上当用头治中当用身治下当用尾通治则全用此一定之理也恶湿麪防茄畏菖蒲海藻牡生姜制雄黄
　　彚考─原─孙盛杂记─初姜维诣诸葛亮与母相失复得母书令求当归维曰良田百顷不在一亩但有远志不在当归也─增─云仙杂记─虢州别驾窦淝以当归为地仙圆曰使血海增光　─续仙传─罗公远鄂人元宗学其术不肯尽怒杀之后有使者入蜀见公远自道姓名以蜀当归为寄比元宗入蜀始悟当归之意
　　集藻─诗散句─增─元陈樵─当归叶长映芭蕉别录─原─修治─凡用去芦头水洗去土酒浸一宿日干或火干切片如收藏晒干乗热纸封瓮不蛀
　　芎防
　　原─芎防【博雅云苗曰江蓠根曰芎防】一名香果【以气香也】一名山鞠防【详见左传】　─增─本草─芎防一名胡防【以戎地者为佳故名】古人因其根节状如马衔谓之马衔芎防后世因其状如雀脑谓之雀脑芎其出关中者呼为京芎亦曰西芎出蜀中者为川芎出天台者为台芎出江南者为芜防皆因地而名也金光明经谓之阇莫迦　─原─清明后宿根生苗分而横埋之宜松肥土节节生根浇宜退牲水叶香似芹而微细窄有丫义文似白芷叶而细又似胡荽叶而微壮丛生细茎七八月间开碎白花如蛇牀子花根下始结芎防坚痩黄黑色关中出者形块重实为雀脑芎最有力九月十月采者佳三四月虚恶不堪用凡用以块大内中色白不油嚼之微辛甘者佳他种不入药止可为末煎汤沐浴耳味辛温无毒治中风入脑头痛寒痹除脑中冷痛面上油风一切风气劳损血病止泻痢燥湿行气开郁今人用此最多头面风不可缺须以他药佐之不可单服
　　彚考─增─左传─楚子伐萧还无社与司马卯言号申叔展叔展曰有麦麴乎曰无有山鞠防乎曰无─注─麦麴鞠防所以御湿欲使无社逃泥水中无社不解故曰无─疏─本草有芎防者是药草之名观传文欲使无社逃于泥水中而问有此物否以知是御湿所用　─山海经─号山其草多芎防　绣山其草多芎防　洞庭之山其草多芎防　─淮南子─夫乱人者若芎防之与藁本　─益部方物畧记─芎蜀中处处有之成都九月九日药市芎与大黄如积香溢千防或言其大若胡桃者不可用多莳于园槛叶落时可用作羮蜀少寒茎叶不萎今医家最贵川芎川大黄云
　　集藻─赞─增─宋宋祁川芎赞─柔叶美根冬不殒零采而掇之可糁于羮
　　赋散句─增─汉扬雄甘泉赋─排玉戸而飏金铺兮发兰蕙与防
　　五言古诗─增─宋苏轼和子由记园中草木─芎防生蜀道白芷来江南漂流到关辅犹不失芳甘濯濯翠茎满愔愔清露涵及其未花实可以资筐篮秋节忽已老苦寒非所堪斸根取其实对此微物慙
　　七言絶句─增─宋韩琦中书防芎防─蘼芜嘉树列羣芳御湿前推药品良时摘嫩苗烹赐茗更从云脚发清香诗散句─增─宋陆游─泉洁煑芎苗　─苏轼─穿林闲覔野芎苗
