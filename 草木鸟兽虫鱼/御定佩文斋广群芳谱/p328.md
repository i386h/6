<!-- { "loadSidebar": true } -->
　　原─沙参一名羊乳一名羊婆奶一名苦心【本草纲目云宜于沙地故名沙参其根多白汁故俚人呼为羊婆奶即别録所谓羊乳此物无心味淡而别录一名苦心又与知母同名不知所谓也】一名文希一名识美　─增─本草─一名白参【以其色白也】一名铃儿草【象花形也】一名志取　─原─色白味淡种宜沙地二月生苖叶如初生小葵叶而圆扁不光茎髙一二尺叶尖长如枸杞叶而小有细齿秋月叶间开小紫花如铃五出白蕊亦有白花者结实如冬青实中有细子霜后苖枯根生沙地者长尺余大一虎口黄土地者短而小根茎皆有白汁八九月采者白而实春采者微黄而虚味苦微寒无毒人参专补脾胃元气因而益肺与肾内伤元气者宜之沙参专补肺气因而益脾与肾金受火尅者宜之一补阳而生隂一补隂而制阳
　　荠苨
　　原─荠苨【尔雅云苨菧苨注云荠苨】一名杏参一名杏叶沙参一名茋苨一名甜桔梗【本草纲目云根如沙参而叶如杏故河南人呼为杏叶沙参图经杏参即此俗谓之甜桔梗】一名白麫根苖名隠忍苖髙一二尺茎青白叶似杏叶小而微尖背白边有叉牙杪间开五瓣白盌子花根如野葫萝卜颇肥皮色灰黝中间白毛亦有开碧花者嫩苖煠熟水淘可油盐拌食根换水煮亦可食又可蜜煎味甘寒无毒觧百药毒杀蛊毒压丹石发动罯毒箭治蛇咬辟沙虱短狐毒寒而利肺甘而觧毒药中良品也语云荠苨乱人参故详着之
　　桔梗
　　原─桔梗一名梗草一名白药一名荠苨【本草纲目云桔梗荠苨乃一类有甜苦二种故本经桔梗一名荠苨而今俗呼荠苨为甜桔梗也】一名利如一名符扈一名房图【见呉普本草】生嵩髙山谷及寃句今处处有之二三月生苖嫩时可煮食根如指大黄白色茎髙尺余叶似杏叶而长四叶对生夏开小花紫碧色颇类牵牛花秋后结子八月采根关中所出根黄其皮似蜀葵根茎细青色叶小而青似菊叶性辛微温有小毒治心腹胀痛胸脇痛如刀刺肠鸣血积痰涏逆口舌生疮赤目肿痛清肺气利咽喉破症瘕治鼻塞除腹中冷痛小儿惊癎为肺部引经之药与甘草同用为药中舟楫有承载之功
　　别录─原─辨讹─凡使勿用木梗木梗真似桔梗只是咬之腥涩不堪　桔梗荠苨叶有差互者亦有叶三四对者皆一茎直上叶既相乱惟根有心者桔梗无心者荠苨此足为别耳　─制用─雷斆炮炙论云凡用桔梗须去头上尖二三分并两畔附枝于槐砧上细剉用生百合捣膏投水中浸一伏时滤出缓火熬干每桔梗四两用百合二两五钱李时珍曰今但刮去浮皮米泔水浸一夜切片微炒用　桔梗煎先以米泔水浸去皮及烂者次以井水煮毕取入蜜煎尽添蜜晒至蜜干再添蜜收贮
　　长松
　　增─本草纲目─长松一名仙茅【其叶如松服之长年功如松脂及仙茅故有二名】生古松下根色如荠苨长三五寸味甘微苦类人参清香可爱并代间土人多以长松杂甘草山药为汤煎甚佳气味甘温无毒温中去风又觧诸蛊毒补益长年彚考─增─无尽居士集─僧普明居五台山患大风睂髪俱堕衰苦不堪忽异人教服长松示其形状明采服之旬余毛髪俱生顔色如故　─东坡集─上党鴈门出一草药名长松治大风气味芳烈亦可作汤常服近嵗河东人多以为饷
　　集藻─七言絶句─増─宋苏轼谢王泽州寄长松兼简张天觉二首─莫道长松浪得名能教覆额两睂青便将径寸同千尺知有竒功似茯苓　慿君说与埋轮使速寄长松作解嘲无复青黏和漆叶枉将钟乳敌仙茅
　　词─増─宋黄庭坚鹧鸪天─汤泛氷甆一坐春长松林下得灵根吉祥老子亲拈出个个教成百岁人　灯焰焰酒醺醺壑源曾未破醒魂与君更把长生盌略为清歌驻白云
　　黄精
　　原─黄精一名黄芝一名玉芝草一名戊巳芝【羊公服黄精法云黄精芝草之精也五符经云黄精获天地之精淳故名为戊巳芝】一名兔竹一名鹿竹【本草纲目云叶似竹而鹿兔喜食之也】一名龙衔【广雅云龙衔黄精也】一名鸡格一名米餔【九蒸九曝可以代粮故名】一名重楼一名野生姜【以其根嫩姜也】一名救穷草【本草拾遗作救荒草】一名仙人余粮【以其功名也】　─増─本草纲目─黄精一名葳蕤【根似葳蕤故亦有此名】一名日及一名茍格一名马箭一名垂珠【以子形也】　─原─南方皆有嵩山茅山者佳根苖花实皆可食三月生苖髙一二尺叶如竹而短两两相对【本草拾遗云叶不对者名偏精功用不如正精】嫩苖采为茹名笔管菜甚美茎梗柔脆颇似桃枝本黄末赤四月开青白花如小豆花结子白如黍米粒亦有无子者根如嫩生姜而黄肥地者大如拳薄地仅如拇指纯得土之冲气而秉乎季春之令味甘平无毒补中益气除风湿安五脏久服轻身延年不饥
　　彚考─増─博物志─黄帝问天老曰天地所生岂有食之令人不死者乎天老曰太阳之草名曰黄精饵而食之可以长生太隂之草名曰钩吻不可食入口立死人信钩吻之杀人不信黄精之益寿不亦惑乎　─髙士传─陆通字接舆与妻俱隠峩睂诸名山食菌栌实服黄精子俗传以为仙　─神仙传─尹轨学道常服黄精华日三合计年数百岁后到太和山中仙去　王烈常服黄精及鈆年三百三十八岁犹有少容登山歴险行歩如飞　原稽神录─临川有士人唐遇虐其所使婢婢不堪其毒乃逃入山中久之粮尽饥甚坐水邉见野草枝叶可爱即防取濯水中连根食之甚美自是恒食久之遂不饥而更轻健夜息大树下闻草中兽走以为虎而惧因念得上树杪乃生也正尔念之而身已在树杪矣及晓又念当下平地又歘然而下自是意有所之身輙飘然而去或自一峰之一峰顶若飞鸟焉数嵗其家人伐薪见之以告其主使捕之不得一日遇其在絶壁下即以网三面围之俄而腾上山顶其主亦骇异必欲致之或曰此婢也安有仙骨不过得灵草饵之尔试以盛馔多其味令甚香美致其徃来之路观其食否果如其言常来就食食讫不复能远去遂为所擒具述其故问其所食草之形状即黄精也复使寻之遂不能得　─増─福地记─武当县石堦山西北角有大松树树下生草名救穷日食三寸絶谷不饥久之度世陶先生谓之西岳佐命是也─原─梧浔杂佩─顾况纪秦时建阿房宫采木者偶食黄
　　精天蒜不觉竦身飞上就山下人家裁诗云酒尽君莫酤壶倾我当发城市多嚣尘还山弄明月今平乐志所载萦山木客事葢附防此说余昔在昭州尝询之陶伟西明府云少时闻父老云曾有人见之今久不闻矣峩睂山志─黄精峩山产者甚佳宿进游峩诗云拾得黄精须烂煮饭侬明日上峩睂
　　集藻─五言古诗─増─宋鲍照遇铜山掘黄精土肪閟中经水芝韬内策寳饵缓童年命药驻衰厯矧蓄终古情重拾烟雾迹羊角栖断云榼口流隘石铜谿昼森沉乳窦夜涓滴既类风门磴复像天井壁蹀蹀寒叶离灇灇秋水积松色随野深月露依草白空守江海思岂懐梁郑客得仁古无怨顺道今何惜　─唐韦应物饵黄精灵药出西山服食采其根九蒸换凡骨经着上世言候火起中夜馨香满南轩斋居感众灵药术啓妙门自懐物外心岂与俗士论终期脱印绶永与天壤存　─宋韩维荅象之谢恵黄精之什仙经着灵药兹品上不刋服之岁月久衰羸反童顔岩居有幽子乘时劚苍山溪泉濯之洁秋阳暴而干九蒸达晨夜候火不敢安持之落城市谁复着眼看富贵无所嗜口腹穷甘酸贫贱固不暇锥刀乃其干坐使至灵物委弃同草菅惟君冲旷士敦然守髙闲食之易为力天和中自完故以此为餽其容几一簟报我三百言浩浩驰波澜何以谕珍重如获不死丹方当烦燠时把玩毛骨寒他年灵气成与子骖防鸾─元吾丘衍张伯雨赠黄精─山中有灵草乃云太阳精
　　况闻天老言饵之可长生故人赤松意分赠慰我情玉津比灵芝采采三秀英我愿服此久飘然出蓬瀛绿髪无秋霜身如羽翰轻举臂入霄汉丹台列髙名手把金芙蓉与君游太清
　　七言古诗─増─宋朱弁苏子翼送黄精酒─仙经何物堪却老较功无如太阳草龙衔鸡衔名虽异兎公羊公事可考苏君真是神仙裔橘井隂功贯穹昊云笈书成数万言银阙珠宫用心早独知此物有竒效福地名山为储寳不惮林泉新劚掘斥去杵臼谢筛捣况从髙士论麴糜更课公田收秫稻一朝灵液浮瓮盎三冬浩气生襟抱且欣輭饱得浇肠漫说逆流上补脑眼碧那忧散黑花髪白故应还翠葆贾傅只嫌松醥陋刘堕敢夸桑落好直须五斗论解酲宁待三杯乃通道谁知万里落旄人亦许匏尊自倾倒为君唤廻雪窖春八载羇愁供一扫
　　七言絶句─增─唐张籍寄王奉御─爱君紫阁峰前好新作书堂药灶成见欲移居相近住有田多与种黄精诗散句─原─唐杜甫─三春劚黄精一餐生毛羽　─增─白居易─丹灶烧烟煴黄精花丰茸　宋苏轼─闻道黄精草丛生绿玉篸　─原─唐杜甫─扫除白髪黄精在君看他年氷雪容　─增─宋苏轼诗人空腹待黄精生事只看长柄械─唐姚合─饶篱栽杏种黄精　宋王安石─雪底黄精兴
　　不踈　─孙觌─连筒自灌黄精圃
　　别录─原─种植─三月间劈根长二寸稀种膏腴地一年后极稠子亦可种冬取其根　─制用─凡采得以溪水洗净蒸之从巳至子薄切晒干　春深采根九蒸九曝捣如饴可作果实　─服食─根一石细切水二石五斗煮去苦味漉入绢袋压汁澄之再煎如膏以炒黑豆黄为末作饼约二寸大可供客　─臞仙神隠书─黄精细切一石用水二石五斗自旦煮至夕冷以手挼碎布袋榨取汁煎之渣晒干为末同入釜中煎熬为丸如鸡子大每服一丸日三服絶粮除百病身轻不老渴则饮水　─圣惠方─黄精根茎不拘多少细剉隂干捣末每日水调多少任服一年内变老为少久久成地仙　同桑椹漆叶何首乌茅山术作丸饵可变白久之杀三虫能使足温而不寒　同术久服可轻身陟险不饥　同地黄天门冬酿酒可去风益血
　　【附录】黄独
　　増─明道杂志─老杜同谷诗有黄精无苖山雪盛后人所改也其旧乃黄独也读者不知其义因改为精其实黄独自一物也本处谓之土芋其根唯一颗而色黄故名黄独饥岁土人掘食以充粮故老杜云耳
　　葳蕤
　　增─尔雅─荧委萎【按本草即今葳蕤也】　─酉阳杂俎─葳蕤草一名丽草亦呼为女草江湖中呼为娃草【美女曰娃故以为名】　本草纲目─葳蕤一名女萎【见本经当是尔雅委萎二字之讹】一名萎蕤一名萎防一名萎香一名玉竹一名地节【按古今韵会云葳蕤草木叶垂之貌此草根长多须如冠缨下垂之緌而有威仪故以名之别录作萎蕤有文也说文作萎防音相近也其叶象竹其根多节故又有玉竹地节诸名呉普本草又有乌女虫蝉之名宋本一名马薰即乌萎之讹者也】苏颂曰茎根强直似竹箭榦有节叶狭而长表白里青亦类黄精而多须大如指长一二尺三月开青花结圆实李时珍曰处处山中有之其根横生黄白色性柔其叶如竹两两相值亦可采根种之极易繁嫩叶及根并可煮淘食茹气味甘平无毒用代参耆不寒不燥大有殊功彚考─増─瑞应图─葳蕤者礼备至则生一曰王者爱人命则生一名葳绥也
　　集藻─诗散句─增─唐韩愈─葳蕤缀蓝瑛
　　别录─增─本草─凡使勿用黄精并钩吻二物相似萎蕤节上有须毛茎斑叶尖有小黄防为不同采得以竹刀刮去节皮洗浄以蜜水浸一宿蒸了焙干用
　　知母
