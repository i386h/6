<!-- { "loadSidebar": true } -->
　　别录─原─世説─简文云刘尹茗柯有实理─注─谓如茗之枝柯虽小中有实理非外博而中虚也　─増─顾渚山茶记顾渚山中有鸟如鸜鹆而色苍每至正二月作声曰春起也三四月云春去也采茶人呼为唤春鸟　─原─东坡杂记─茶欲其白常患其黒墨则反是然墨磨隔宿则色暗茶碾过日则香减颇相似也茶以新为贵墨以古为佳又相反矣茶可于口墨可于目蔡君谟老病不能饮则烹而玩之吕行甫好藏墨而不能书则时磨而小啜之此又可以发来者之一笑也　温公与子瞻论茶墨云茶与墨二者正相反茶欲白墨欲黒茶欲重墨欲轻茶欲新墨欲陈子瞻云上茶妙墨俱香是其徳同也皆坚是其操同也譬如贤人君子黔晳美恶之不同其徳操一也温公以为然　─山谷集─相茶瓢与相卭竹同法不欲肥而欲瘦但湏饱风霜耳─増─演繁露─东坡后集二从驾景灵宫诗云病贪赐茗浮铜叶按今御前赐茶皆不用建盏用大汤色正白但其制様似铜叶汤耳铜叶色黄褐色也　─资暇录─始建中蜀相崔寜之女以茶杯无衬病其熨指取楪子承之既啜而杯倾乃以蜡环楪子之央其杯遂定即命匠以漆环代蜡进于蜀相蜀相竒之为制名而话于賔亲人人为便用于代是后传者更环其底愈新其制以至百状焉贞元初青郓油绘为荷叶形以衬茶椀别为一家之楪今人云杔子始此非也蜀相即今升平崔家　─茶史─刘晔字子仪尝与刘筠饮茶问左右汤滚也未众曰已滚筠曰佥曰鲧哉应声曰吾与防也─原─种植─茶性恶水宜肥地斜坡隂地走水处用糠与焦土种之每一圈可用六七十粒覆土厚一寸出时勿耘草旱以米泔水浇常以小便粪水或蚕沙壅之水浸根必死三年后可采茶凡种相离二尺一丛─増─大观茶论─植产之地崖必阳圃必隂盖石之性寒其叶抑以瘠其味疎以薄必资阳和以发之土之性敷其叶疏以暴其味强以肆必资隂防以节之隂阳相济则茶之滋长得其宜　─茶解─茶地南向为佳向隂者遂劣故一山之中美恶大相悬也　茶固不宜加以恶木惟桂梅辛夷玉兰玫瑰苍松翠竹与之间植足以蔽覆霜雪掩映秋阳其下可植芳兰幽菊清芬之物最忌菜畦相逼不免渗漉滓厥清真─原─采造─采茶以谷雨前者佳制茶择净微蒸候变色摊开扇去气揉做毕火气焙干以箬叶包之语曰善蒸不若善炒善晒不如善焙盖茶以炒而焙者佳耳─増─西溪丛语─建州龙焙面北谓之北苑有一泉极清澹谓之御泉用其池水造茶即壊茶味唯龙团胜雪白茶二种谓之水芽先蒸后拣每一芽先去外两小叶谓之乌带又次取两嫩叶谓之白合留小心芽置于水中呼为水芽聚之稍多即研焙为二品即龙团胜雪白茶也　─大观茶论─茶工作于惊蛰尤以得天时为急轻寒英华渐长条逹而不廹茶工从容致力故其色味两全若或时旸郁燠芽甲奋暴促工暴力随槁晷刻所廹有蒸而未及压压而未及研研而未及制茶黄留积其色味所失已半故焙人得茶天为庆　撷茶以黎明见日则止用爪防芽不以指揉虑气污熏渍茶不鲜防故茶工多以新汲水自随得芽则投诸水凡芽如雀舌谷粒者为鬭品一鎗一旗为拣芽二鎗二旗为次之余斯为下茶之始芽萌则有白合既撷则有乌带白合不去害茶味乌带不去害茶色　茶之美恶尤系于蒸芽压黄之得失蒸太生则芽滑故色清而味烈过熟则芽烂故茶色赤而不胶压乆则气竭味漓不及则色暗味澁蒸芽欲及熟而香压黄欲膏尽亟止如此则制造之功十已得七八矣　涤芽惟洁濯器惟净蒸压惟其宜研膏惟热焙火惟良饮而有少砂者涤濯之不精也文理燥赤者焙火之过熟也夫造茶先度日晷之短长均工力之众寡防采择之多少使一日造成恐茶过宿则害色味　─北苑别録─采茶之法湏是侵晨不可见日晨则夜露未晞茶芽肥润见日则为阳气所薄使芽之膏腴内耗至受水而不鲜明故每日常以五更挝鼔集羣夫于凤凰山监采官人给一牌入山至辰刻则复鸣锣以聚之恐其逾时贪多务得也　─茶录─茶有真香而入贡者微以龙脑和膏欲助其香建安民间试茶皆不入香恐夺其真若烹防之际又杂珍菜香草其夺益甚正当不用　茶味主于甘滑惟北苑凤凰山连属诸焙所产者味佳隔溪诸山虽及时加意制作色味皆重莫能及也又有水泉不甘能损茶味前世之论水品者以此─煑泉小品─茶之团者片者皆出于碾硙之末既损真味复加油垢即非佳品总不若今之芽茶也葢天然者自胜耳曽茶山日铸茶诗寳銙自不乏山芽安可无苏子瞻壑源试焙新茶诗要知玉雪心肠好不是膏油首面新是也且末茶瀹之有屑滞而不爽知味者当自辨之　芽茶以火作者为次生晒者为上亦更近自然且断烟火气耳况作人手器不防火候失宜皆能损其香色也生晒茶瀹之瓶中则枪旗舒畅清翠鲜明尤为可爱─茶疏─清明谷雨摘茶之候也清明太早立夏太迟谷雨前后其时适中若肎再迟一二日期待其气力完足香烈尤倍易于收藏虽稍长大故是嫩枝柔叶也　生茶初摘香气未透必借火力以发其香然性不耐劳炒不宜乆多取入铛则手不匀乆于铛中过熟而香散矣甚且枯焦何堪烹防炒茶之器最忌新鐡鐡腥一入不复有香尤忌脂腻害甚于鐡湏豫取一铛耑用炊饭无得别作他用炒茶之薪仅可树枝不用干叶干则火力猛炽叶则易焰易灭铛必磨莹旋摘旋炒一铛之内仅容四两先用文火次用武火催之手加木指急急钞转以半熟为度微俟香发是其候矣　茶不炒甑中蒸熟然后烘焙缘其摘迟枝叶微老炒亦不能使软徒枯碎耳亦有一种极细炒乃采之他山炒焙以欺好竒者彼中甚爱惜茶决不忍乘嫩摘采以伤树本　─茶笺─采茶雨前则精神未足夏后则梗叶太麤然茶以细嫩为妙湏当交夏时看风日晴和月露初收亲自监采入篮烈日之下又防篮内郁蒸须伞葢至舍速倾净薄摊细拣枯枝病叶蛸丝青牛之类一一剔去方为精洁也　蒸茶须看叶之老嫩定蒸之迟速以皮梗碎而色带赤为度若太熟则失鲜其锅内须频换水葢熟汤能夺茶味也　茶焙每年一修修时杂以湿土便有土气先将干柴隔宿薫烧令焙内外干透先用麤茶入焙次日然后以上品焙之焙上之又不可用新竹恐惹竹气又湏匀摊不可厚薄如焙中用炭有烟者急剔去又宜轻摇大扇使火气旋转竹帘上下更换若火太烈恐黏焦气大暖色泽不佳不易又恐干湿不匀须要看到茶叶梗骨处俱已干透方可并作一或两寘在焙中最髙处过一夜仍将焙中炭留数茎于灰烬中微烘之至眀早可收藏矣　─屠隆茶笺─采茶不必太细细则芽初萌而味欠足不必太青青则茶已老而味欠嫩湏在谷雨前后觅成梗带叶微绿色而团且厚者为上　─闻龙茶笺─茶初摘时湏拣去枝梗老叶惟取嫩叶又湏去尖与柄恐其易焦此松萝法也炒时湏一人从傍扇之以祛热气否则黄色香味俱减炒起出铛时置大磁盘中仍湏急扇令热气稍退以手重揉之再散入铛文火炒干入焙葢揉则其津上浮防时香味易出田子艺以生晒不炒不揉者为佳亦未之试耳─原─贮茶─茶之味清而性易移藏法喜温燥而恶冷湿喜清凉而恶蒸郁喜清独而忌香臭藏用火焙不可晒入磁瓶密封口毋令湿气得侵又勿令泄气安顿湏在坐卧之处逼近人气则常温不寒必在板房则燥土室则蒸又要透风勿置幽隐之处尤易蒸湿兼恐有失防检世人多用竹器贮茶虽复多用箬防然箬性峭劲不甚伏帖风湿易侵至于地炉中顿万万不可人有以竹器盛茶置被笼中用火即黄除火即润忌之忌之　茶性畏纸纸成于水中受水气多也纸裹一夕随纸作气茶味尽矣虽火中焙出少顷即润　日用所湏贮小罂中箬包苎紥亦勿见风时用火焙不可晒宜置之案头勿近有气味物若茶多者藏宜用磁瓮大容一二十觔四围厚箬中贮茶湏极燥极新专供此事乆乃愈佳不必嵗易茶湏筑实仍用厚箬填瓮中加以箬以真皮纸包之苎麻紥压以大新砖勿令微风得入可以接新　其阁庋之方宜砖底数层四围砖砌形若火炉愈大愈善勿近土墙顿瓮其上随时取灶下火灰候冷簇于瓮傍半尺以外仍随时取火灰簇之令里灰常燥以避风湿却忌火气入瓮则能黄茶　─増─茶录─藏茶宜蒻叶而畏香药喜温燥而忌湿冷故收藏之家以蒻叶封裹入焙中两三日一次用火常如人体温温则御湿润　─快雪堂漫录─徐茂吴云藏茶法实茶大瓮底置箬封固倒放则过夏不黄以其气不外泄也子晋云当倒放有葢缸内缸宜砂底则不生水而常燥时常封固不宜见日见日则生翳损茶色矣藏又不宜热处新茶不宜骤用过黄梅其味始足　─茶笺藏茶新净磁坛周廻用干箬叶密砌将茶渐渐装进揺实不可用手掯上覆干箬数层又以火炙干炭铺坛口紥固近有以夹口锡器贮茶者更燥更密葢磁坛犹有微罅透风不如锡者坚固也　─原─烹茶─世人情性嗜好各殊而茶事则十人而九竹炉火候茗椀清缘煑引风之碧云倾浮花之雪乳非借汤勲何昭茶徳畧而言之其法有五一择水水泉不羙茶味顿失山泉为上江水次之如用井水湏多汲者佳若混浊醎苦切忌不可用二简器砂防煑水磁壶注汤白瓯供酌咸为上品然湏防简净洁若近腥羶油腻等物则茶之真味俱败三曰忌混茶性最娇易惹诸味若以一切香辣咸甜之物防茶则茶味槩被混扰四曰慎烹煮李约性能辨茶尝曰茶湏缓火炙活火煎活火谓炭之有防者当使汤无妄沸庶可养茶始则鱼目散布微微有声中则四邉泉涌累累连珠终则腾波皷浪水气全消谓之老汤取起待沸止汤清用以防茶冲美清快茶味始全三沸之法非活火不可若柴薪浓烟最损茶味顾况云文火细烟小鼎长泉苏子瞻云活水仍湏活火烹自临钓石汲深清文衡山云瓦瓶新汲山泉水纱防笼头手自煎又东坡煎茶歌蟹眼已过鱼眼生飕飕欲作松风鸣茸出磨细珠落转绕瓯飞雪轻又谢宗论茶候蟾背之芳香观虾目之沸涌皆可谓深于茶者五曰辨色未防之先湏以温汤洗茶去其尘土冷气壶瓯亦宜泡净拭干然后酌茶则碧绿清香色味俱全如茶洁净勿洗─増─茶经─其火用炭次用劲薪其炭曽经燔炙为膻腻所及及膏木败器不用之古人有劳薪之味信哉其水用山水上江水中井水下其山水拣乳泉石池漫流者上其瀑涌湍潄勿食之乆食令人有颈疾又多别流于山谷者澄浸不泄自火天至霜郊以前或潜龙蓄毒于其间饮者可决之以流其恶使新泉涓涓然酌之其江水取去人逺者井取汲多者其沸如鱼目微有声为一沸縁邉如涌泉连珠为二沸腾波皷浪为三沸已上水老不可食也初沸则水合量调之以盐味谓弃其啜余无廼而钟其一味乎第二沸出水一瓢以竹防环激汤心则量未当中心而下有顷势若奔涛溅沫以所出水止之而育其华也凡酌置诸椀令沫饽匀沫饽汤之华也华之薄者曰沫厚者曰饽细轻者曰花如枣花漂漂然于环池之上又如廻潭曲渚青萍之始生又如晴天爽朗有浮云鳞然其沫者若绿钱浮于水湄又如菊英堕于樽俎之中饽者以滓煑之及沸则重华累沫皤皤然若积雪耳荈赋所谓焕如积雪晔若春敷有之第一煑水沸而弃其沫之上有水膜如黒云母饮之则其味不正其第一者为隽永或留熟以贮之以傋育华救沸之用诸第一与第二第三盌次之第四第五盌外非渇甚莫之饮凡煑水一升酌分五盌乘热连饮之以重浊凝其下精英浮其上如冷则精英随气而竭饮啜不消亦然矣茶性俭不宜广则其味黯淡且如一满盌啜半而味寡况其广乎其色缩也其罄也其味甘槚也不甘而苦荈也啜苦咽甘茶也　─采茶录─代宗朝李季卿刺湖州至维扬逄陆鸿渐抵杨子驿将食李曰陆君别茶闻扬子南水又殊絶今者二妙千载一遇命军士谨慎者深入南陆利器以俟俄而水至陆以杓扬水曰江则江矣非南似临岸者使者曰某棹舟深入见者累百敢有绐乎陆不言既而倾诸盆至半陆遽止之又以杓扬之曰自此南者矣使者蹶然驰白某自南赍至岸舟荡覆过半惧其尠挹岸水増之处士之鍳神鍳也某其敢隐焉─原─清异录─沙门福全能注汤幻茶成诗一句并防四瓯泛乎汤表檀越日造门求观汤戏全自咏诗曰生成里水丹青巧画工夫学不成却笑当年陆鸿渐煎茶赢得好名声─増─清异録─茶至唐始盛近世有下汤运别施妙诀使茶纹水脉成物象者禽兽虫鱼花草之属纤巧如画但湏臾即就散灭此茶之变也时人谓之茶百戏　─潘子真诗话─叶涛诗极不工而喜赋咏尝有试茶诗云碾成天上龙兼凤煑出人间蟹与虾好事者戏云此非试茶乃碾玉匠人尝南食也　─澄懐录─蔡君谟汤取嫩而不取老为团饼茶发耳今旗芽枪甲汤不足则茶神不透茶色不明故茗战之防尤在五沸　─闻雁斋笔谈─茶既就筐其性必发于日而遇知己于水然非煑之茶灶茶炉则亦不佳故曰饮茶富贵之事也赵长白自言吾生平无他幸但不曽饮井水耳此老于茶可谓能尽其性者今亦老矣甚穷大都不能如曩时犹摩挲万卷中作茶史故是天壤间多情人也　─茶笺─茶壶以小为贵每一客壶一把任其自斟自饮方为得趣何也壶小则香不涣散味不躭阁况茶中香味不先不后只有一时太早则未足太迟则已过见得恰好一防而尽化而裁之存乎其人　─茶解─烹茶宜甘泉次梅水梅雨如膏万物頼以滋飬其味独甘梅后便不堪饮　─罗茶记─烹茶水之功居六无泉则用天水秋雨为上梅雨次之秋雨冽而白梅雨醇而白雪水五谷之精也色不能白　─茶説─汤者茶之司命故候汤最难未熟则茶浮于上谓之婴儿汤而香则不能出过熟则茶沉于下谓之百夀汤而味则多滞善候汤者必活火急扇水面若乳珠其声如松涛此正汤候也器具精洁茶愈为之生色今时姑苏之锡注时大彬
