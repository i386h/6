<!-- { "loadSidebar": true } -->
　　増─尔雅─中馗菌─注─地蕈也似盖今江东名为土菌亦曰馗厨可啖　─本草─李时珍曰中馗神名又槌名也此菌若繖其状如槌及中馗之帽故以名之　土菌一名杜蕈一名地蕈一名菰子一名地鸡一名獐头气味甘寒陈藏器曰地生者为菌木生者为檽江东人呼为蕈凡菌从地中出者皆主疮疥牛粪上黑菌尤佳若烧灰地上经秋雨生菌重台者名仙人帽大主血病菌冬春无毒夏秋有毒有蛇虫从下过也夜中有光者欲烂无虫者煮之不熟者煮讫照人无影者上有毛下无纹者仰卷赤色者并有毒孟诜曰菌子槐树上者良野田中者有毒汪頴曰凡煮菌投以姜屑饭粒若色黒者杀人否则无毒　又鬼盖丛生垣墙下旦生暮死一名地盖一名朝生即今鬼繖一名鬼屋　地芩生腐木积草处大雨生盖黄白色四月采之　鬼笔生粪秽处头如笔紫色名朝生暮落花─陈仁玉菌谱─合蕈【生韦羌山寒极雪收春气欲动土松芽活此菌也菌质外褐色肌理玉洁芳芗韵味一发釜鬵闻百歩外盖菌多种例柔羙皆无香独合蕈香与味称合蕈始名旧傅昔尝上进标以台蕈上遥见误读因承误云孟溪山中亦同时产惟蕈柄髙无香气土人以是别于韦焉】稠膏蕈【生孟溪山秋中霏雨零露浸酿山膏木腴防为菌花戢戢多生山絶顶髙树杪初如蕊珠圆莹类轻酥滴乳浅黄白色味尤甘胜已乃伞张大防掌味顿渝矣春时亦间生不能多稠膏得名土人谓稠木膏液所生耳合蕈他邦犹或有之此菌独此山所产故尤可贵煮法当徐下鼎沈伺涫沸漉起谨勿挠挠则涎腥不可食性参和众味而特全于酒烹齐既调温厚滑甘或欲致逺则复汤蒸熟贮之瓶罂然其味去出山逺也】栗殻蕈【寒气至稠膏将尽栗殻色者则其续也】松蕈【生松阴采无时】竹蕈【生竹根味极甘】麦蕈【多生溪邉沙壤松土中俗名麦丹蕈未详味殊羙絶类北方摩姑】玉蕈【生山中初寒时色洁晳可爱故名玉然作羮微韧俗名寒蒲蕈】黄蕈【丛生山中栀郁黄色俗名黄纉又有名黄防者性峭硬有味】紫蕈【頳紫色亦山中产俗名紫富蕈品为下】四季蕈【生林木中味甘而肌理麤峭不入品】鵞膏蕈【生高山状类鵞子久乃繖开味殊甘滑不谢稠膏然与杜蕈相乱杜蕈者生土中俗言毒蜇气所成食之杀人甚羙有恶宜在所黜凡中其毒者必笑解之宜以苦茗杂白矾匀新水并咽之无不立愈】　─潘之恒广菌谱─杉菌【出宜州生积年杉木上状若菌采无时】皁角蕈【生皁树上不可食】香蕈【香蕈生桐栁枳椇木上紫色者名香蕈字从草从覃覃延也蕈味隽永有覃延之意】天花蕈【即天花菜出五台山形如松花而大于斗香气如蕈白色食之甚羙】蔴菰蕈【出东淮北山间埋桑楮本于土中浇以米泔待菰生采之长二三寸本小末大白色柔软其中空虗状如未开玉簮花俗名鸡足蔴菰谓其味状相似也一种状如羊肚有蜂窠眼者名羊肚菜】鸡防蕈【出云南生沙地间丁蕈也髙脚繖头土人采烘以充方物按通雅作鸡堫云南志谓之鸡葼鸡以形言葼者飞而敛足之貌说本杨慎或作蚁防以其产处下皆蚁穴贵州志云下有蚁若蜂房状又名蚁夺】雷蕈【出广西横州遇雷过即生须疾采之稍迟则腐或老不堪用矣作羮甚羙亦如鸡防之属其价并珍】舵菜【即海舶舵上所生菌也亦不多得】竹蓐【即竹菰也草更生曰蓐得溽湿之气而成本草作竹肉因其味也生慈竹林夏月逢雨滴汁着地涌出如鹿角白色者可食生苦竹枝上如鸡子如肉脔者有大毒又曰竹菰生朽竹根节上状如木耳或红白色酉阳杂俎云江淮有竹肉大如弹丸味如白鸡即此物也惟苦竹生者有毒】雚菌【雚当作萑乃芦苇之属读如桓若音观乃鸟名或以为鹳屎所化非也今渤海芦苇泽中咸卤地往往有之其菌色白轻虚表里相似与众菌不同出沧洲秋雨以时乃有之若天旱久霖即稀日干者良】彚考─増─庄子─乐出虗蒸成菌─列子─朽壤之上有菌芝者生于朝死于晦　─吕氏春秋─和之羙者越骆之菌潜夫论─中堂生负苞山野生兰芷负苞朽木菌也　─博物志─江南诸山郡中大树断倒者经春夏生菌谓之椹食之有味而忽毒杀人云此物往往自有毒者或云蛇所着之枫树生者啖之令人笑而不止治之饮水浆即愈─酉阳杂俎─宋州莆田县破冈山武宗二年巨石上生菌大如合篑茎及盖黄白色其下浅红尽为过僧所食云羙倍诸菌　开成元年春成式修竹里私第书斋前有枯紫荆数枝蠧折因伐之余尺许至三年秋枯根上生一菌大如斗下布五足顶黄白两晕绿垂裙如鵞鞴高尺余至午色变黑而死焚之气如麻香成式尝置香炉于枿台每念经门生以为善徴后览诸志怪南齐吴郡褚思庄素奉释氏眠扵渠下短柱是柟木去地四尺余有节大眀中忽有一物如芝生扵节上黄色鲜眀渐渐长数尺数日遂成千佛状面目爪指及光相衣服莫不完具如金鍱隠起摩之殊软常以春末生秋末落落时佛形如故但色褐耳至落时其家贮之箱中积五年思庄不复住其下亦无他显盛阖门夀考思庄父终九十七兄年七十健如壮年─云仙杂记─齐文宣帝凌虗宴取香菌以供品味有铜钉菌分丝菌─清异录─菌蕈有一种食之令人得干笑疾士人戏呼为笑矣乎茅亭夜话─淳化中有民支氏于昭觉寺设斋寺僧市野葚有黑而斑者或黄白而赤者为斋食众僧食讫悉皆吐泻亦有死者时有医人急告之曰但掘地作坑以新汲水投坑中搅之澄清名曰地浆每服一小盏不过再三其毒即解当时甚救得人夫蕈菌之物皆是草木变化生树者曰蕈生于地者曰菌皆湿气郁蒸而生又有生于腐骸毒蛇之上者大而光眀人误以为灵芝食而死故书之以警其误─墨客挥犀─有菌生于朽木或粪壤上其形如瑞芝洁白可爱夜则有光可以鉴物内观日疏─谢幼贞嗜菌庭中忽生一菌状如飞鸟沈子玉曰此谓禽芝以处女中单覆之则活煮而食之可数百嵗谢入取中单有隣女乞火跨之翩然飞去谢但叹恨而已　─五台山记─山尽豫章之材居僧苦其荒塞斧斤不力在在付之一炬树故名柴木得雨之后精气怒生菌如斗壮所云天花者也牧儿得一本輙易一缣居山杂志─山中雨后多生菌其一名曰蕈凡有数种惟春末最多八月虽有而不时其小者可食山人餍之而城居不多得也樵童得者负以筠笼多售扵枫桥市郭人争买之与珍异等以其非植而有故也　─荆溪疏─竹茹蕈也小如钱赤如丹砂生以二月山中所在有之不独竹下风味极佳当为伊蒲第一
　　集藻─序─増─宋陈仁玉菌谱序─芝菌皆气茁也灵华三秀称瑞尚矣朝菌晦朔庄生讪之至若俦其食品古则未闻自商山茹芝而五台天花亦甲羣彚仙居界台栝丛山峻防仙灵所宫爰产异菌林居岩栖者左右芼之固藜苋之至腴莼葵之上瑞比或以羞王公登玉食自有此山即有此菌未有此遇也遇不遇无与菌事繄欲尽菌性而防其用第其品作菌谱
　　文赋散句─増─汉张衡思赋─咀石菌之流英　─魏嵇康荅难养生论─金丹石菌　─周庾信小园赋─连珠细菌长柄寒匏
　　七言古诗─増─宋杨万里蕈子─空山一雨山溜急漂流桂子松花汁土膏松暖都渗入蒸出蕈花团戢戢戴穿落叶忽起立拨开落叶百数十蜡面黄紫光欲湿酥茎娇脆手轻拾色如鵞掌味如蜜滑似莼丝无涩伞不如笠钉胜笠香留齿牙麝莫及菘羔楮鸡避席揖餐玉茹芝当却粒作羮不可疎一日作腊仍堪贮盈笈　─金朱弁谢崔致君饷天花─三年北馔饱羶荤佳蔬颇忆南州味地菜方为九夏珍天花忽从五台至崔侯胸中散千卷金瓯名相传云裔爱山亦如谢康乐得此防归岂容易应怜使馆乆寂寥分饷眀眀见深意堆盘初见瑶草瘦鸣齿稍觉琼枝脆树鸡湿烂惭叩门桑蛾青黄漫趋市赤城菌子立万钉今日因君不知贵乖龙耳仅免一割沙门业已通三世偃戈息民未有术虽复加餐祗増媿云山去此纵不逺口腹何容更相累报君此诗永为好捧腹一笑万事置　─眀史迁菌子诗追和杨廷秀韵松花冈头雷雨急坡陀流膏渍香汁新泥日蒸气深入穿苔破藓钉戢戢如盖如芝万玉立紫黄百余红间十燕支微匀滑更湿顷筐盛之行且拾天随杞菊漫苦涩采归芼之脱巾笠桑蛾楮鸡皆不及嫫姑天花当拱揖盐豉作羮炊玉粒先生饱饭踏晓日更遣樵青行负笈五言律诗─増─元许有壬沙菌─牛羊膏润足物产借英华帐脚骈遮地钉头怒戴沙斋厨供玉食毳索出氊车莫作垂涎想家园有莫邪
　　七言律诗─増─宋苏轼与参寥师行园中得黄耳蕈─遣化何时取众香法筵斋钵久凄凉寒蔬病甲谁能采落叶空畦半已荒老楮忽生黄耳菌故人兼致白芽姜萧然放筯东南去又入春山笋蕨乡
　　五言絶句─増─宋朱子紫蕈─谁将紫芝苗种此槎上土便学商山翁风餐谢肥羜　─白蕈─闻说阆风苑琼田产玉芝不收云表露烹瀹讵相宜
　　七言絶句─
　　御制天花─灵山过雨万松青朶朶缃云摘翠屏玉笈重缄敇飞骑先调六膳进　慈宁
　　増─眀杨慎沐五华送鸡防─海上天风吹玉芝樵童睡熟不曽知仙人住近华阳洞分得琼英一两枝诗散句─増─宋汪藻─戢戢寸玉嫩累累万钉繁中涵烟霞气外絶沙土防下筯极隽永加餐亦平温　─程俱─惊雷发蒸菌自可当夏鳖─蘓轼─笋如玉筯葚如簮强饮且为山作主　─黄庭坚─惊雷菌子出万钉白鵞折掌鳖解
　　甲　─僧北磵─香风薫陶紫芝秀陆地挺特荷钱圆─唐王维─顾乏钉头菌─刘禹锡─桥柱黏黄菌─张籍─扫窓秋菌落　─朱庆余─深篱藏白菌─皮日休─颓檐倒菌黄─宋范成大─栁菌黏枝住　─唐元稹菌生香案正当衙
　　韦庄─防处篱悬白菌肥　─宋王安石─湿湿岭云生竹菌─陆防─黄耳蕈生斋鉢富　─方岳─雷树生钉肥胜肉
　　元马祖常─九秋雷隠菌收钉
　　别录─増─三余赘笔─蕈生皆阴湿地风味殊羙然间有毒食之往往杀人近传一法煮时和灯心草或以银簮淬之若灯心草与簮色黑即有毒弃之勿食　─野品─用朽桑木樟木楠木截成一尺长叚腊月扫烂叶择肥阴地和木埋于深畦如种菜法春月用米泔水浇灌不时菌出逐日灌以三次即大如拳采同素菜炒食作脯俱羙木上生者不伤人
　　木耳
　　増─本草─木耳一名木檽一名木菌一名木防一名树鸡一名木蛾【曰耳曰蛾象形也曰檽以软湿者佳也曰鸡曰防因味似也南楚人谓鸡为防曰菌犹蜠也亦象形也蜠乃贝子之名或曰地生为菌木生为蛾】生朽木之上无枝叶乃湿热余气所生其良毒亦随木性今货者亦多杂木惟桑栁楮榆之耳为多桑耳【一名桑檽一名桑蛾一名桑鸡一名桑黄一名桑臣一名桑上寄生桑檽以下皆软耳之名桑黄以下皆硬菰之名】槐耳【一名槐檽一名槐菌一名槐鸡一名赤鸡一名槐蛾此槐树上菌也当取坚如桑耳者煮浆粥安槐木上草覆之即生蕈】榆耳【八月采之令人不饥按藜床沈余云榆肉榆蕈也腴脆无比大者数斤即指此种】柘耳【一名柘黄】杨栌耳【出南山】集藻─五言絶句─増─宋朱子木耳─蔬肠久自安异味非所夸树耳黑垂登盘今亦乍
　　诗散句─増─宋汪藻─溪边卧枯栁雨余忽生耳别录─増─齐民要术─作木耳菹法取枣桑榆栁树边生尤輭湿者煮五沸去腥汁出置冷水中净洮又着酢浆水中洗出细缕切讫胡荽葱白下豉汁浆清及酢调和适口下姜椒末甚滑羙
　　【附录】石耳
