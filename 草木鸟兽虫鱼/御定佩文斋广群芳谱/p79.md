<!-- { "loadSidebar": true } -->
　　记─増─明刘基友梅轩记─臯亭之山有隠者焉以友梅字其轩环其居皆梅也或曰友者人伦之名也君子以友辅仁人求其友必于人焉可也梅卉木也人得而友之乎生于世为人焉舍斯人弗友而卉木乎取之斯人也不既怪矣乎刘子曰否彼固有所激而云也夫彼所谓隠者也不同乎人而隠彼固自絶于世之人而卉木之为徒也彼固以斯世为不足乎已而隠以为髙彼固谓人不足与友而卉木良我友也彼诚有所激哉世之如管鲍者鲜矣刺于谷风嗟于桑柔膑于涓卖于寄累于灌夫蝇营狗茍于拜尘之人友之而不为损者鲜矣哉人不可以无友彼将何所取哉梅卉木也有嵗寒之操焉取诸人弗得矣舍卉木何取哉且此物非徒取也凌霜雪而独秀守洁白而不汚人而象之亦可以为人矣─原─姚涞梅花记─洪崖仙尉隐于大庾之峤长子孙者累数百祀跨蹑南北绵邈逺近夏晔冬蒨日衍以蕃客有过之者始见之若聚焉继见之若邑焉滋茂弗已宋守赵孟藡氏见而称之曰若是其稠乎是可国也于是建国号曰梅奄一方而有之封域视古宋卫然其国与诸国异有父子兄弟而无君长有疆圉山川而无城郭有荣瘁盛衰而无征伐有风雨霜露而无耕穰有大小短长纵横曲直而无妍其居结瑶而搆琼其俗撷芳而嚅馥其服被缟而曳素徃徃搜防寄逺埃之地弗处世慕其洁至假氷玉神仙以为喻国于南州而性独耐寒虽加以严霜暴霰不能虐也自肇国以来辄于职方嵗遣子修贡于廷累代嘉之听梅氏自为治弗夺其土于是国益庻且大初梅氏以鼎味荐于商商道頼以复兴周人得其名于谣以列于司乐者由是声重天下华寔既符今古同赏或谓其风韵独胜或谓其神形俱清或谓其标格秀雅或谓其节操凝固如宋广平杜少陵林和靖诸名贤皆与梅氏为方外友类形诸篇什以摹冩情状然其所得不过一村一圃一林一木之胜而未有以国名者自梅氏有国而其散处于海内者咸列于附庸罔或先焉立国既乆梅氏之英庾山之灵相与求其主刘先生挺生南服出而临之而国于是乎有主先生犹不敢当曰我梅花国人也或请于先生敢问宅是国何义也先生曰吾之所取于梅氏者有五善焉博于济物仁也不挠于时义也生不相陵礼也审于择友智也出不愆其期信也此吾之所以独乐于梅不徒臭味之合而已若夫桑梓之所诏鞶带之所佩朝夕之所玩几案之所味皆取足于是而梅也无役不供亦惟求吾适耳奚其主问者曰梅生数千年乃有国复数百年乃有主主是邦者非先生其谁天下不被梅之泽者乆矣今世所頼于梅者微先生孰能尽其用乎幸矣先生之主斯国也且昔人有所谓乌衣槐安者徒托诸寓言皆齐谐之流非所以语于道也先生之国以寔不以名以道不以物吾益嘉先生之善为斯国主也先生笑而不答因书以为记　─増─陈继儒梅花楼记─王元美尝谓余市居之迹于喧也山居之迹于寂也唯园居在季孟间耳然王氏之弇山枕城中朝暾映门游屐麏集即主人亦徃徃支门谢客欲放而之于旷野无人之乡而不可得余然后知园之与众也寜独与其谋于市也寜谋于野吾友范象先有园在横涝野塘之南去城十里而近喧寂半之四面榆桞隂翳小池上梅花两树婆娑相对苍枝老骨纵横屈曲排檐而上其榦可抱其叶可防一亩其子可得五石范子谓吾见梅多矣未有如此君之老而竒者乃结髙楼以临之独与一二老衲摊虎皮爇猊鼎倚楼而歌之曰雪满山中髙士卧月明林下美人来已复笑曰如季廸诗不过得花之幽韵闲淡而已吾家老梅政如碧眼西僧修睂露额又若毒龙怒虬纷挐搆鬭于广莫之野攫爪迸鳞鬼怪万状度他木讵足与此君争胜庻几钟贾山之嘉树四贤祠之紫藤差鼎足耳范子楼既成于是广莳霞桃芙蓉来禽之属以映带之池加辟竹加徙梅之为观日闲以敞而陈子适来陈子曰吾尝闻徃年探梅者过寿安寺中寺僧为游客所困至析而为薪而其次惟光福元墓之傍薄雪轻云漠漠数里一快平生然村人率以种梅为业不复有品题防持与梅花两相韵者古今梅花之知已仅得林逋君复三百年而有范子范子于此中块然野处白板赤栏朱碧幄依微独立于暗香踈影之外何异处士孤山所少者童子开门放鹤耳他日抱鹤上扁舟送之花下烟沙星渚短笛悠悠有巍然破轻浪而出者则陈先生至也子其报梅花吐一枝以候我
　　颂─増─明刘基梅颂─吴兴章仲文筑室花溪之上环植梅焉命之曰梅花之庄颂曰朱方之秀梅实硕兮含章而贞受命独兮扶疎萧森清以直兮元冰沍寒不挠其节兮玉之洁兮夷之特兮闭而发兮芳郁烈兮黄中绛跗美而完兮丽而不淫物莫能干兮冬荣夏实含隂阳兮青黄累离以和羮兮文质彬彬徳之仪兮君子之象君子之宜兮
