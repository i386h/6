<!-- { "loadSidebar": true } -->
　　增─新津县志─稠稉山有草名稠稉服之可以长生
　　琉璃草
　　增─始兴县志─县南十里曰玲珑岩有草名琉璃食之可已风
　　蝎子草
　　增─蝎子草塞外多有之高四五尺丛生乱草间其叶最毒人悮触之立即红瘇如蝎子所螫故名马亦不敢近之唯驼能食与防相类
　　特勒苏草
　　增─特勒苏草塞外丛生葱翠挺防经秋霜则变而为白取之组织为凉帽光皎异常
　　恒春草
　　集藻─五言古诗─增─唐梁锽方士进恒春草─东呉有灵草生彼剡溪傍既乱莓苔色仍连菡蓞香掇之称逺士持以奉明王北阙顔弥驻南山寿更长金膏徒骋妙石髓莫矜良倘使沾涓滴还游不死方
　　【附录】烟草
　　增─食物本草─烟草一名烟酒味辛温有毒治风寒湿痹滞气停痰解山岚瘴气多食则火气薫灼耗血损年闽产者佳燕次之春种夏花秋日取叶曝干切叶形如细髪草顶数叶名曰盖露

　　御定佩文斋广羣芳谱卷九十二
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷九十三
　　药谱
　　甘草
　　原─甘草【甘古作苷】一名国老一名灵通一名美草一名蜜草一名蜜甘一名落草生陜西河东州郡青州间亦有之春生青苗高三四尺枝叶悉如槐叶端微尖而糙濇似有白毛七月开紫花冬结实作角子熟时角拆子扁如小豆极坚根长者三四尺麤细不定皮赤上有横梁梁下皆细根采得去芦头及赤皮隂干用以坚实断理者为佳谓之粉草其轻虚纵理及细靭者不堪用味甘平无毒最为众药之主治七十二种乳石毒觧一千二百般草木毒调和众药故有国老之号生用泻火热熟用散表寒其性能缓能急而又协和诸药使之不争惟中满呕吐嗜酒者忌用昔有中乌头巴豆毒者甘草入腹即定加大豆其验竒应岭南觧蛊毒凡饮食先取炙甘
　　草一寸嚼之咽汁若中毒随吐出仍以炙甘草三两生姜四两水六升煮二升日三服常帯数寸随身备用若含甘草食物而不吐是无毒者也　头生用能行足厥隂阳明二经污浊之血消痈疽肿痛之毒宜入吐药梢生用治胸中积热去茎中痛加酒煮胡索苦楝子尤佳
　　彚考─增─梁书宕昌国传─天监四年王梁弥博来献甘草当归诏以为使持节都督河凉二州军事安西将军东羌校尉河梁二州刺史陇西公宕昌王　─酉阳杂爼─秀才权同休元和中下第旅游苏湖间遇疾贫窘走使者本村野人雇已一年矣疾中思甘豆汤令其市甘草雇者久而不去但具火汤水秀才且意其怠于祗承复见折树枝盈握仍再三搓之微近火上忽成甘草良久取麤沙数掊挼捘已成豆矣及汤成与甘豆无异疾亦渐瘥─梦溪笔谈─本草注引尔雅云蘦大苦注甘草也蔓延生叶似荷青茎赤此乃黄药也其味极苦谓之大苦非甘草也甘草枝叶悉如槐髙五六尺但叶端微尖而糙涩似有白毛实作角生如相思角作一本生熟则角拆子如小扁豆极坚齿啮不破　─霏雪录─西土甘草大者如柱土人以架屋唐愚士西游亲见之
　　集藻─五言律诗─增─宋梅尧臣司马君实遗甘草杖─美草将为杖孤生马岭危难从荷蓧叟宁入化龙陂去与秦人采来扶楚客衰药中称国老我懒岂能医
　　别录─原─炙法长流水蘸湿炙透为熟刮去赤皮或用浆水有云用酒及酥炙者非也
　　黄耆
　　原─黄耆【本草纲目云耆长也色黄为百药之长故名今俗通作茋或作蓍者非】一名芰草一名蜀脂一名百本一名独椹一名戴椹一名戴糁叶扶踈作羊齿状似槐叶而微尖小又似蒺藜而微濶大青白色开黄紫花大如槐花结小尖角长寸许独茎或作丛生枝榦去地二三寸根长二三尺以紧实如箭簳者良味甘微温无毒陇西者温补白水者冷补赤色者作膏消痈肿其皮折之如绵出绵上故名绵黄耆【绵上山西沁州】有白水耆【白水陜西同州】赤水耆【赤水乡属陇西】木耆功用并同而力不及白水者木耆短而理横今人多以苜蓿根假作者【苜蓿根坚而脆亦名土黄茋能令人瘦黄茋柔靭皮微黄褐色肉白能令人肥宜辨】黄耆之功有五补诸虚不足一也益元气二也壮脾胃三也去肌热四也排脓止痛活血生血内托隂疽为疮家圣药五也治气虚盗汗自汗及肤痛是皮表之药治咯血柔脾胃是中州之药治伤寒尺脉不至补肾脏元气乃上中下内外三焦之药也苖嫩时亦可煠淘作茹食收其子十月种如种菜法
　　彚考─增─梁书邓至国传─国居西凉州界天监元年诏以邓至王象舒彭为督西凉州诸军事号安北将军五年舒彭遣使献黄耆四百斤马四匹　─原─本草衍义─唐许宗初仕陈为新蔡王外兵叅军时柳太后病风不能言脉沉而口噤宗曰既不能下药宜汤气蒸之药入腠里周时可瘥乃造黄耆防风汤数斛置于牀下气如烟雾其夕便得语也
　　集藻─诗散句─増─金王特起─但说今年秋雨多黄茋满谷无人采
　　别录─原─制用─凡使勿用木耆草形相似但叶短根横绵耆则否须去头上皱皮槌扁蜜水涂炙数次以透为度
　　人参
　　原─人参【古作薓又作参本草纲目云年深渐浸长成者根如人形故名陶景别录云一名人微微乃薓字之讹】一名血参一名黄参【色黄属土而补脾胃生隂血故有二名】一名神草【其根如人形有神故名神草】一名地精【广雅云地精人薓也】一名土精【见异苑】一名人衔【其成有阶级故名人衔】一名鬼盖【其草背阳向隂故名鬼盖】一名海腴一名皱面还丹旧以上党为佳今不复采迩来所用皆辽参髙丽参【别录云生上党山谷及辽东呉氏本草云或生邯郸本草注云生百济髙丽蜀本草云沁州辽州泽州箕州平州易州檀州幽州妫州并州并出唐本草云潞州紫团山所出者谓之紫团参图经云河东诸州及泰山皆有之又有河北及闽中来者名新罗参蒙筌云紫参紫色稍扁百济参白坚且圎名白条参俗名羊角参辽东参黄润纤长有须俗名黄参独胜髙丽参近紫体虚新罗参亚黄味薄纲目云上党今潞州民以人参为地方累不复采取今所用者皆是辽参其髙丽百济新罗三国皆属于朝鲜其参犹来中国互市】大抵人参春生苖多于深山背隂椵漆树下润湿处初生小者三四寸许一桠五叶四五年后两桠五叶未有花茎十年后生三桠年深者生四桠各五叶中心生一茎俗名百尺杵三四月有花细小如粟蕊如丝紫白色秋后结子七八枚如大豆生青熟红自落泰山出者叶榦青根白江淮出者形味皆如桔梗欲试上党参使二人急走三五里一含参一空口其参者不喘乃真也辽参连皮者黄润纤长色如防风去皮者坚白如粉秋冬采者坚实春夏采者虚软髙丽参类鸡腿者力大伪者皆以沙参荠苨桔梗造作乱之沙参体虚无心而味淡荠苨体虚无心桔梗体坚有心而味苦人参体实有心而味甘微带苦自有余味俗名金井玉阑干者是也性微寒无毒【别录云微温】调中开胃补五脏安精神定魂魄止惊悸通血脉主五劳七伤男妇一切虚损痰弱虚促短气止渴生津及胎前产后诸病开心益智久服轻身延年其有手足面目似人形者更神效谓之孩儿参而假伪者尤多
　　彚考─增─晋书石勒载记─勒居武乡北原山下草木皆有铁骑之象家园中生人参花叶甚茂悉成人状　─南史隠逸传─阮孝绪母王氏有疾合药须得生人参旧传钟山所出孝绪躬歴幽险累日不逢忽见一鹿前行孝绪感而随后至一所遂灭就视果获此草　─原─隋书五行志─髙祖时上党有人宅后每夜有人呼声求之不得去宅一里所但见人参一本枝叶峻茂因掘去之其根五尺余具体人状呼声遂絶　春秋运斗枢揺光星散而为人参人君废山渎之利则揺光不明人参不生　礼斗威仪─下有人参上有紫气　─增─异苑人参一名土精生上党者佳人形皆具能作儿啼昔有人掘之始下铧便闻土中呻吟声寻音而取果得人参　卓异记骆琼采药北山月夜见紫衣童子歌曰山涓涓兮树蒙防明月愁兮当夜空烟茂宻兮垂枯松遂于古松下得参一本食之而寿　─海药本草新罗国所贡人参有手足状如人形长尺余以杉木夹定红丝纒饰之　─本草衍义上党参有长及一尺余者或十岐者其价与银等稍为难得土人得一窠则置板上以新防绒饰之　─梦溪笔谈─王荆公病喘药用紫团山人参不可得时薛师政自河东还适有之赠公数两不受人有劝公曰公之疾非此药不可治疾可忧药不足辞公曰平生无紫团参亦活到今日竟不受
　　集藻─赞─增─髙丽人人参赞─三桠五叶背阳向隂欲来求我椵树相寻
　　五言古诗─增─宋苏轼紫团参寄王定国─谽谺土门口突兀太行顶岂惟团紫云实自俯倒景刚风被草木真气入苕颖旧闻人衔芝生此羊肠岭纤攕虎豹鬛蹙缩龙蛇瘿蚕头试小嚼龟息变方骋矧予明真子已造浮玉境清宵月挂户半夜珠落井灰心宁复然汗喘久已静东坡犹故目北药致遗秉欲持三桠根徃侑七转鼎为予置齿颊岂不贤酒茗　─小圃人参─上党天下脊辽东真井底泉倾海腴白露洒天醴灵苖此孕毓肩股或具体移根到罗浮越水灌清泚地殊风雨隔臭味终祖祢青桠缀紫萼圎实堕红米穷年生意足黄土手自啓上药无炮炙龁齧尽根柢开心定魂魄忧恚何足洗麋身辅吾躯既食首重稽
　　七言律诗─增─唐皮日休友人以人参见恵因以诗谢之神草延年出道家是谁披露记三桠开时的定涵云液劚后还应帯石花名士寄来消酒渴野人煎处撇泉华从今汤剂如相续不用金山焙上茶　─陆龟防和袭美谢友人恵人参─五叶初成椵树隂紫团峰外即鸡林名参鬼盖须难见材似人形不可寻品第已闻升碧简携持应合重黄金殷勤润取相如肺封禅书成动帝心宋杨万里谢人寄紫团参─新罗上党各宗枝有两曽参果是非入手截来花晕紫闻香已觉玉池肥旧传饮子安心妙新捣珠尘看雪飞珍重故人相问意为言老矣共思归
　　七言絶句─增─唐叚成式与周为宪求人参─少赋令才犹强作众医多识不能呼九茎仙草真难得五叶灵根许恵无　─周繇以人参遗叚柯古─人形上品传方志我得真英白紫团惭非叔子空持药更请伯言审细看诗散句─增─唐韩翃─佳期别在春山里应是人参五叶齐别录─原─种植─子熟时收取于十月下种一如种菜法若春初生苖时移根种之亦可活　─收藏─人参易蛀见风日尤易蛀惟纳新器中密封可经年不坏又盛过麻油磁器泡净烘干入华隂细辛相间收之可久又用淋过灶灰晒干罐收亦可　─制用─正旦未明佩紫赤囊中盛人参木香如豆様时时嚼吞日出乃止号迎年佩
　　沙参
