<!-- { "loadSidebar": true } -->
　　钦定四库全书
　　御制佩文斋广羣芳谱序
　　粤自神农氏尝草辨谷民始知树艺医药伊耆氏命羲和推歩定歴以授时民始知耕获之不愆而百工绩熈伟哉开物成务启牖来兹圣帝之功与天地并矣朕聴政之暇披阅典籍留意农桑绘耕织之圗制永言之什时廵所至亲歴田间其稼穑之艰难作劳之辛苦既周知而洞悉矣每思防百昌生殖之理极万变消长之情着为成编以佑吾民尝谓尔雅具其名物而郭璞陆佃孙炎之流防注埤翼又加详焉其明备者莫如本草自本经以迄陶景苏颂而下数十种凡采治之法无不该核他如齐民要术月令广义诸书其莳植之宜为更晰矣遐稽往牍撷其英华归于简括良匪易也比见近人所纂羣芳谱搜辑众长义类可取但惜尚多踈漏因命儒臣即秘府藏帙攟摭荟萃删其支冗补其阙遗上原六经旁据子史洎夫稗官野乗之言才士之所歌吟
　　田夫之所传述皆着于篇而竒花瑞草之产于名山贡自逺徼絶塞为前代所未见闻者亦咸列焉复允廷臣之请益以朕所赋咏依类分载总一百卷命名曰佩文斋广羣芳谱冠以天时尊嵗令也次糓次桑麻崇民事也次蔬茶果木花卉资厚生溥利用也终以药物重民命也其诸天时蚤晚之人事种溉之方地力彼此之殊物性良楛之异罔弗条举缕析灿然可观焉是书也揽品彚之蕃滋想羣生之率育一展卷间化机洋溢于兹毕呈固不惟矜淹洽侈藻丽也以是刋布天下垂之久逺使吾民优防于农圃之中家室盈寜乐其业而不惮其勤而大夫士以及民之秀者因以区别物宜审其淑慝凛嗜好之常慎莭宣之度于以跻仁夀而享泰平亦不为无所裨助也哉
　　康熙四十七年五月初十日


　　御定佩文斋广羣芳谱刋成进
　　呈表
　　原任掌河南道事河南道监察御史加七级【臣】刘灏防承
　　勅防校刋
　　佩文斋广羣芳谱今已成书谨奉
　　表上
　　进者【臣】灏诚惶诚恐稽首顿首
　　上言伏以三才并建资参賛以成能庶物芸生赖神灵而利用神农首出先尝草木之滋后稷诞生即识方苞之种盖将开物以成务必先辨类而知名是以东作西成人时敬授荔生葽秀月令必书考比兴于风诗方名悉载溯权舆于释诂尔雅兼综史列农家者流术是齐民之要降而本草代有专家异产竒名各徴风土含华落实别着春秋言以人人而殊物亦生生而广更有场师田老家传种树之方墨客诗人藻结风花之思见闻各异篇帙纷纶自非刋録为一书谁识源流于万类钦惟
　　皇帝陛下
　　德茂生成
　　休徴蕃庑
　　光昭千古普同若木之华
　　化鼓八方直被扶桑之国聪明卓絶格物靡遗稼穑艰难居心无逸田畴景物尽归耕织之图车辙廵行徧省桑麻之务乃有道旁异草徼外竒花郭璞未详孙炎不识一经
　　圣览便悉嘉名仰窥莫测所自来博学尽惊为天授品题所及逺过笺疏睹记不忘何湏载籍乃犹时勤荟萃下逮刍荛
　　特命编修【臣】汪灏【臣】张逸少【臣】汪漋【臣】黄龙睂仰遵指授敬事编摩繙
　　内府之藏书广羣芳之旧谱农书花歴药品茶经指掌可求分条并载一编在手疑四序之皆春百物罗前如万方之并贡至若一花一木曽被
　　宸章若赋若诗久登
　　御集莫不转鸿钧于一气扬藻采于千秋分冠简端尤光册府笔如垂露洒五色于芳菲文似庆云映三光于碧落既成篇帙更
　　锡序文
　　天语辉皇融六经之津液
　　奎文焜燿彻十袭之缥缃【臣】灏涧谷庸材山林小草早收采便得敷荣窃负栽培自贻倾覆叨
　　恩于使过不弃菲葑效末技以校书日亲棃枣身是久枯之木忽讶春囘心如已折之葵犹承日照剞劂告竣少竭力于涓埃豕亥传讹犹惊心于诖误乃
　　口勅许列头衔对玉简以悚惶瞻
　　彤墀而踊跃伏愿
　　光辉炳照
　　化育遐宣
　　泽及臣邻收杞梓楩柟之用
　　功施田野成布帛菽粟之风则龙木鳯芝呈祥于连理之树一茎防穗献瑞于大有之年矣谨按天时谱六卷谷谱四卷桑麻谱二卷蔬谱五卷茶谱四卷花谱三十二卷果谱十四卷木谱十四卷竹谱五卷卉谱六卷药谱八卷校刋告成【臣】灏无任瞻
　　天仰
　　圣激切屏营之至谨奉
　　表随
　　进以
　　闻
　　康熈四十七年六月初一日原任掌河南道事河南道
　　监察御史加七级【臣】刘灏谨上表

　　附録羣芳谱原叙【王象晋着】
　　尼父有言吾不如老农不如老圃世之耳食者遂哗然曰农与圃小人事也大人者当剂调二气冶铸万有乌用是龊龊者为果尔则陈豳风者不必圣爱菊爱莲者不必贤税桑田树榛栗者不必称塞渊侈咏歌哉予性喜种植斗室傍罗盆草数事瓦鉢内蓄文鱼数头薄田百畮足供饘粥郭门外有园一区题以渉趣中为亭顔以二如杂艺蔬茹数十色树松竹枣杏数十株植杂草野花数十器种不必竒异第取其生意欝勃可觇化机美实陆离可充口食较晴雨时浇灌可助天工培根核屏菑翳可验人事暇则抽架上农经花史手录一二则以补咨询之所未备每花明柳日丽风和携斗酒摘畦蔬偕一二老友话十余年前陈事醉则偃仰于花茵莎榻浅红浓緑间聴松涛醻鸟语一切升沉宠辱直付之花开花落因取平日所渉歴咨询者类而着之于编而又冠以天时嵗令以便从事歴十余寒暑始克就绪题之曰二如亭羣芳谱与同志者共焉相与怡情相与育物相与阜财用而厚民生即不敢谓调二气冶万有其于天地之大生广生未必无小补云因思尼父所言盖恐石隐者流果于忘世而非厌薄农圃以为琐事不足为也请以质诸世之所谓大人者









　　凡例
　　一羣芳谱原本大抵托兴众芳寄情花木可为风雅之助然或摭拾旧闻或独摅己见采择未遍不免登载疎漏今将谷桑麻蔬茶花果木竹卉药诸谱皆捜罗羣编依类増补俾读者咸知重农贵谷为率育羣生之本下及庶草繁殖茂对之化机药果资生登人民于寿域是书所关举世共頼
　　一原本以羣芳命名而冠以天谱嵗谱今改嵗谱为天时记四时长养之理万彚荣枯之候冠于诸谱之前若天谱中歴数灾祥及泛言日月风云星辰雨露等类并嵗谱中泛言节序者俱与羣芳不甚贴切防不复録
　　一原本各谱中分题名目条欵不一今每一物详释名状列于其首次徴据事实统标曰彚考传记序辨题防杂著骚赋诗词綂标曰集藻其制用移植等目统标曰别録庶分条简要编次画一至若原本首简总论杂説中有可采者并行附载泛者略之
　　一原本花木卉药诸谱按之经史传记方书地志文集及今耳目所见阙漏者颇多若金莲花夜亮木及塞外诸竒花海内诸名山所产山花前人不经见者今皆采补以广后人见闻
　　一原本梅杏桃李之类俱载入花中今分见于花果两处更使开卷了然
　　一葛木棉以类相从附入桑麻谱他如香附莎草卉药各见芸香山矾别为二物兰简泽兰析作数种俱各注明本条之下以便观览
　　一原本中药谱仅五十有四种为数甚少今照本草纲目广采补入凡见于诗经尔雅楚辞及唐宋歴代诗文者増注其下
　　一原本诸谱中多有疗治一条今按医疗自有专书如本草纲目证治凖绳之类可备详考纂入谱内反多阙略且恐叅防未精泥方贻悮寕阙之以致愼
　　一原本终以鹤鱼一谱今按禽鱼既与羣芳命名不符且类族众多禽中不得专举一鹤鱼中不得专举金鱼复于本类不备槩不复存
　　一原本所载事实或阙书名赋咏或阙人名又或书官书号书地书爵书諡今于其可考证者悉为标明余仍其旧以示存疑








　　御定佩文斋广羣芳谱编校官
　　翰　　　林　　院　　编　　修【臣】汪　灏翰　　　林　　院　　编　　修【臣】张逸少翰　　　林　　院　　编　　修【臣】汪　漋翰　　　林　　院　　编　　修【臣】黄龙睂校録人员
　　举　　　　　　　　　　　　人【臣】李同声
　　举　　　　　　　　　　　　人【臣】胡期恒
　　贡　　　　　　　　　　　　生【臣】张育徽
　　监　　　　　　　　　　　　生【臣】潘葆光
　　监　　　　　　　　　　　　生【臣】胡宸基
　　监　　　　　　　　　　　　生【臣】周　鼎
　　监　　　　　　　　　　　　生【臣】周　旋
　　监　　　　　　　　　　　　生【臣】吴从龙
　　生　　　　　　　　　　　　员【臣】钱阿瑛
　　生　　　　　　　　　　　　员【臣】张宏敏
　　生　　　　　　　　　　　　　员【臣】张　位
　　生　　　　　　　　　　　　　员【臣】方　觐
　　生　　　　　　　　　　　　　员【臣】赵侗斆
　　生　　　　　　　　　　　　　员【臣】许懋德
　　生　　　　　　　　　　　　　员【臣】邱起元











　　钦定四库全书卷　　　　子部九
　　御定佩文斋广羣芳谱总目　　谱录类三【草木禽鱼之属】
　　天时谱六卷
　　谷谱四卷
　　桑麻谱二卷
　　蔬谱五卷
　　茶谱四卷
　　花谱三十二卷
　　果谱十四卷
　　木谱十四卷
　　竹谱五卷
　　卉谱六卷
　　药谱八卷
　　【臣】等谨案
　　御定广羣芳谱一百卷康熙四十七年
　　圣祖仁皇帝御定葢因明王象晋羣芳谱而广之也凡改正其门目者三以天谱嵗谱并为天时记惟述物候荣枯而天谱之杂述灾祥嵗谱之泛陈节序者俱删不録其鹤鱼一谱无闗种植亦无闗民用则竟全删改正其体例者四原本分条标目前后防差今每物先释其名状次徴据事实统标曰彚考诗文题咏统褾曰集藻制用移植诸法统标曰别録其疗治一条恐防校未精泥方贻悮亦竟刋除至象晋生于明季不及见太平王防之盛今则流沙蟠木尽入版图航海梯山咸通职贡凡殊方絶域之产古所未闻者俱一一详载以昭
　　圣朝之隆轨又象晋以田居闲适偶尔著述不能窥天禄石渠之秘考证颇踈其所载者又多稗贩于花镜圃史诸书或迷其出处或舛其姓名讹漏不可殚数今则防东观之藏开西昆之府并溯委穷源详为补正以成博物之鸿编
　　赐名广羣芳谱特
　　圣人褒纎介之善不没创始之功耳实则新辑者十之八九象晋旧文仅存十之一二也乾隆四十七年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　御定佩文斋广羣芳谱目録上
　　卷一　　　　　　　天时谱一
　　春
　　卷二　　　　　　　天时谱二
　　正月
　　二月
　　卷三　　　　　　　天时谱三
　　三月
　　卷四　　　　　　天时谱四
　　夏
　　四月
　　五月
　　六月
　　卷五　　　　　　天时谱五
　　秋
　　七月
　　八月
　　九月
　　卷六　　　　　　　天时谱六
　　冬
　　十月
　　十一月
　　十二月
　　卷七　　　　　　　谷谱一
　　麦
　　瑞麦
　　雀麦
　　荞麦【苦荞麦】
　　瞿麦
　　卷八　　　　　　　谷谱二
　　稻
　　卷九　　　　　　　谷谱三
　　黍
　　稷
　　蜀黍【玉蜀黍】
