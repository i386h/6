<!-- { "loadSidebar": true } -->
　　増─广雅─苎三棱也─说文─麻草也可以为绳─本草─苎麻作纻可以绩纻故谓之纻凡麻丝之细者为絟麤者为纻　─原─苎绩麻也有二种一种紫麻一种白苎出荆扬闽蜀江浙今中州亦有之皮可绩布苗髙七八尺叶如楮叶而无义面或青或紫背白有短毛花青如白杨而长夏秋间着细穂一朶数千穂白色子熟茶褐色根黄白而轻虗一科数十茎宿根在土中到春自生不须栽种荆扬间每岁三刈每畆得麻三十斤少亦不下二十斤每斤三百文过常麻数倍又有一种山苎颇相似蚕最恶麻凡麻枲之属近蚕种则不生戒之　─本草─李时珍曰苎家苎也又有山苎野苎也有紫苎叶面紫白苎叶面青其背皆白可刮洗煮食味甘羙九月收子二
　　月可种宿根六月生根叶气味甘寒无毒
　　彚考─原─诗王风─丘中有麻彼留子嗟─増─齐风─蓺麻如之何衡从其亩　─陈风─东门之池可以沤纻─传─纻麻属─周礼地官─凡宅不毛者有里布─注─谓不植桑麻也欲
　　令宅植桑麻则无税赋以劝之不植桑麻之毛者则罚以二十五家之税布　─左传─诗曰虽有丝麻无弃菅蒯─后汉书崔寔传─寔出为五原太守五原土宜麻枲而
　　俗不知绩织民冬月无衣积细草而卧其中见吏则衣草而出寔至官斥卖储偫为作纺绩织纴綀缊之具以教之民得以免寒苦　─魏书食货志─诸麻布之土男夫及课别给麻田十畆妇人五畆　─隋书食货志─河清三年每丁给永业二十畆为桑田不宜桑者给麻田　─南史甄法崇传─法崇孙彬尝以一束苎就长沙寺库质钱后赎苎还扵苎束中得五两金送还寺库道人以金半仰酬往复十余彬坚然不受因谓曰五月披羊裘而负薪岂拾遗金者耶　─伏暅传─暅徙新安太守在郡清恪郡多麻苎家人乃至无以为绳其励志如此　─唐书食货志─丁随乡所出嵗输绢二匹绫絁二丈布加五之─绵三两麻三斤非蚕乡则输银十四两谓之调─越絶书─麻林山勾践欲伐吴种麻以为弓弦故曰麻林　─墨子─妇人夙兴夜寐纺绩织纴多治麻丝葛绪细布縿此其分事也　─荀子─麻葛茧丝鸟兽之羽毛齿革也固有余足以衣人矣　─淮南子─汾水蒙浊而宜麻　─风俗通蓬生麻中不扶自植　─庐陵记─成芳隠麦林山剥苎织布为短襕寛袖之衣着以酤酒自称隠士衫
　　集藻─賛─増─晋郭璞麻賛─草皮之良莫贵于麻用无不给服无不加至物在迩求之好遐
　　诗散句─原─唐杜甫─青青屋东麻散乱牀上书　─増─刘禹锡─暖分煨芋火眀借缉麻灯　─晋谢灵运─折麻心莫展─宋戴复古─蔽门麻菶菶
　　别录─原─苎根味甘刮洗去皮切片浸去恶水煮极熟食之甜羙穉头中有緜芼之和粉食可救荒　─移栽─苎已盛时宜于周围掘取新科如法移栽则本科长茂新栽又多或如代园种竹法于四五年后将根科最盛者间一畦移栽一畦截根分栽或压条滋生此畦既盛又掘彼畦如此更代滋植无穷将欲移栽预选秋耕熟肥地更用细粪粪过来春移栽地气动为上时芽为中时苗长为下时周围离一尺五寸作区移栽拥土毕以水淹之若夏秋须趂雨后地湿连土扵近地栽亦可苗髙数寸即用大粪和半水浇之最忌猪粪或曰苎月月可栽但须地湿一云苎根忌见星月堂屋内收藏若露地须用苫盖使见星月即变野苎─栽根─用刀将根截作三四指长栽时四围各离一尺五寸作区每区卧栽二三根拥土毕方浇水三五日再浇苗高勤锄旱则浇之第二年方堪再刈至年久根科盘结不旺掘根分栽若欲致逺须少带原土裹以蒲包外用蓆包掩合勿透风日数百里外亦可活─种子─三四月下种园圃有井及临河处俱可沙地为上两和地次之劚地一二遍作畦濶半歩长四歩再劚一遍用锨背浮按稍实再耙平隔宿用水饮畦眀旦细齿耙浮耧起再耙平随用润土半升子一合匀撒一合子可种六七畦撒毕苕箒轻轻扫合用覆土则不出搭棚三尺髙加细箔遮盖五六月炎热时箔上加苫重盖不则晒死未生芽或苗初出不可浇水用炊箒细洒水于棚上常令湿润每夜及天阴去箔以受露气苗出有草即防去苗高三指不须用棚如地稍干用水轻浇约长三寸择稍壮地作畦移栽隔宿饮苗眀旦将空畦浇过带土撅苗移栽相离四寸频锄三五日一浇二十日后十余日一浇十月后用牛马粪盖厚一尺庶不冻死二月后耙去粪令苗出以后嵗嵗如此若北土春月亦不必去粪即以作壅可也凡盖用粪壤诸杂草秽敝蓆旧荐俱可子种者三四年之后方堪─刈切忌太早─刈麻─每嵗可割三防头次见根旁小芽高五六分大麻即可割大麻既割小芽便盛即二次麻若小芽过高大麻不割不惟芽不旺又损大麻大约五月初割一防六月半或七月初割二防八月半或九月初割三防谚曰头苎见秧二苎见糠三苎见霜唯二防长疾麻亦最好割后即以细粪壅之旋用水浇必以夜或阴天若日下浇则皮有绣防─剥麻─刈倒时随用竹刀或鐡刀从梢分开剥下皮即以刀刮其白瓤其浮上皴皮自脱得其里如筋者煮之剥麻春夏和暖时与常法同若冬月用温水润湿易为分劈首苎麤劲堪为麤布二苎稍柔细惟三苎甚佳堪为细布刮苎之刀煆鐡为之长三寸许卷成小槽内插短柄两刃向上以绳为用仰置手中将所割苎皮横覆刃上以大指就按刮之苎肤即脱─沤麻─缚作小束搭房上夜露昼晒五七日自然洁白若值阴雨于屋底风道搭晾经雨即黑一云绩既成纒作缨子扵水盆内浸一宿纺讫用桑柴灰淋水浸一宿捞出每纑五两用净水一盏细石灰拌匀停一宿至来日择去石灰却用黍稭灰淋水煮过自然白软晒干再用清水煮一度别用水摆极净晒干逗成纒铺经织造与常法同一云纺成纑用干石灰拌和夏三冬五春秋酌中抖去别用石灰煮熟待冷于清水中濯净然后用芦帘平铺水面摊纑于上半浸半晒遇夜收起沥干次日如前纑极白方可织布此池沤之法须假水浴日曝而成善绩者麻皮一斤得绩一斤织布一疋次者斤半又次二斤三斤其布柔韧洁白比常布价高一二倍又曰沤麻者但如法沤讫方绩作纑经纬成布非先绩后沤也亦有用本色绩纑者夜露昼晒数日便绩成纑待成布后方练白若如治葛者刈后即蒸熟剥之不复练矣用此作布更柔而且韧　─收种─收子作种须头苎者佳九月霜降后收子晒干以湿沙土拌匀盛筐内以草盖覆若冻损则不生二苎三苎子皆不成不堪作种种时以水试之取沈者用
　　大麻
　　原─大麻一名火麻一名黄麻一名汉麻雄者名枲麻【尔雅云枲麻疏云麻一名枲】牡麻雌者名苴麻【尔雅云莩麻母疏苴麻之盛子者也一名莩一名麻母】荸麻早春种为春麻晩春种为秋麻茎高五六尺技叶扶疎叶狭而长状如益母草叶一枝七叶或九叶五六月开细黄花成穗随即结实似蘓子而大剥去皮作麻绩之可为布其稭白而有棱细者可为烛心花名麻勃子之连殻者名麻蕡【尔雅云黂枲实疏云即麻子名也蕡与黂通陶景以为麻花蘓恭以为麻子苏颂谓蕡子花为三物李时珍云麻勃是花麻蕡是实麻仁是实中仁也一名麻蓝一名青葛】
　　彚考─増─书禹贡─岱畎丝枲铅松怪石─传─岱山之谷出此五物皆贡之─疏─枲麻也　─诗陈风─不绩其麻市也婆娑笺─绩麻者妇人之事也疾其今不为　东门之池可以沤麻─传─池城池也沤柔也─笺─于池中柔麻使可缉绩作衣服─疏─考工记防氏以涗水沤其丝注云沤渐也楚人曰沤齐人曰涹然则沤是渐渍之名此云沤柔者谓渐渍使之柔韧也　─豳风─八月载绩传─载绩丝事毕而麻事起矣─疏─绩缉麻之名八月丝事毕而麻事起故始绩也　九月叔苴─疏─苴麻子也　禾麻菽麦　─大雅─麻麦幪幪─传─幪幪然盛茂也　─礼记月令─仲秋之月天子食麻与犬　以犬尝麻先荐寝庙─注─麻始熟也─周礼天官笾人─朝事之笾其实防蕡─注─蕡枲实也郑司农云熬麦曰防麻曰蕡─疏─注云蕡枲实也者案防服云苴绖子夏传云苴麻之有蕡蕡是麻之子实也又案疏衰裳齐牡麻绖子夏传云牡麻者枲麻也则枲麻谓雄麻也若然枲麻无实而解蕡为枲实者举其类耳　典枲掌布缌缕纻之麻草之物以待时颁功而授赍─疏─曰掌布缌缕纻之麻草之物者欲见布缌缕用麻之物纻用草之物布中可以兼用葛防之草为之　及献功受苦功以其贾楬而藏之以待时颁─注─郑司农云苦功谓麻功布纻疏苦功谓麻功为盬麤之功　─原─孟子─麻缕丝絮轻重同则价相若　─増─史记周本纪─周后稷名弃弃为儿时屹如巨人之志其防戏好种树麻菽麻菽羙　─隋书孝义传─纽囘字孝政性至孝父母防庐于墓侧庐前生麻一株高丈许围之合拱枝叶郁茂冬夏恒青时人异之周武帝表其闾─南史刘峻传─峻好学寄人庑下自课读书常燎麻炬从夕达旦时或昏睡爇其须髪及觉复读其精力如此　─列子─昔人有羙戎菽甘枲茎芹萍子者对乡豪称之乡豪取而尝之蜇于口糁于腹众哂而怨之其人大惭─注─枲胡枲也─原─纪异录─郑珏与李愚同为学士郑阁下一麻生李曰承旨入相矣霜降成实乃白麻也是夜制出拜相拜相用白麻　─昆山县志─嘉祐中昆山海上有一船桅折风飘泊岸船中三十余人衣冠如唐人繋红鞓角带着短皁衫见人恸哭语言书字皆不可晓行则相缀如鴈行乆之自出一书示人乃唐天寳中屯罗岛首领陪戎副尉又有一书乃上髙丽表亦称屯罗岛皆用汉字盖东夷之臣属髙丽者时賛善大夫韩正彦为令召其人犒以酒食且使人为治桅教以起仆之法其人喜各捧首谢而去船中有麻子大如莲的土人求种之初嵗亦如莲的次年渐小数年后与中国麻子无异
　　集藻─七言絶句─増─宋陆游闻邻村守麻─乐事新年忆锦城城南麻市试春行如今老病茅檐底卧听儿童吓雀声
　　诗散句─増─梁吴均─麻生满城头麻叶落城沟麻茎左右披沟水东西流
　　别录─原─种植─取斑黒麻子种地须耕二徧一畆用子二升三月种者为上时四月初为中时五月初为下时大率二尺留一科宻则不成锄须净荒则少实五谷地近道处种之六畜不犯豆地种则两损六月中可于空处种蔓菁子泛胜之书曰高一尺加蚕矢粪之树三升无蚕矢以熟粪粪之天旱以流水浇之树五升井水须少曝以杀其寒气雨泽适时勿浇浇不欲数霜后实成速斫种宜己亥辛巳壬申庚申戊申及正月三卯日忌寅未日辛亥日种骆麻地宜肥湿早者四月迟者六月繁宻处芟去则长　─刈麻─秆上生白腻时即刈摊宜薄束宜少沤宜清水生熟要相宜麻一斤可取皮四两　─齐民要术─凡种麻用白麻子【白麻子为雄麻崔寔曰牡麻青白无实两头锐而轻浮】麻欲得良田不用故墟地薄者粪之【崔寔曰正月粪畴畴麻田也】耕不厌熟田欲歳易良田一畆用子三升薄田二升夏至前十日为上时至日为中时至后十日为下时【麦黄种麻麻黄种麦亦良也】泽多者先渍麻子令芽生待他白背耧耩漫掷子空曵劳泽少者暂浸即出不待芽生耧头中下之麻生数日中常驱雀布叶而锄勃如灰便刈束欲小防欲薄一宿輙翻之获欲净沤欲清水生熟合宜　汜胜之书曰种枲太早则刚坚厚皮多节晩则不坚宁失扵早不失扵晩获麻之法穂勃勃如灰拔之夏至后二十日沤枲枲和如丝
　　檾麻【唐本草作麻】
