<!-- { "loadSidebar": true } -->
　　增─岭表录─陈家白药善解毒封州康州有种之者广府每岁充土贡　─本草纲目─陈家白药出苍梧陈家蔓及根并似土瓜叶如钱根似防己小者良味苦寒无毒主解诸药毒亦去心胸烦热天行瘟瘴
　　【附录】甘家白药
　　增─本草拾遗─甘家白药出龚州以南生隂处叶似车前根如半夏其汁饮之如蜜味苦大寒有小毒解诸药毒与陈家白药功相似
　　【附录】防州白药
　　增─本草拾遗─防州白药叶如白敛傅金疮生肤止血
　　【附录】冲洞根
　　增─海药本草─冲洞根苗蔓如土瓜根亦相似　─本草拾遗─冲洞根味苦平无毒主热毒蛇犬虫痈疮等毒
　　【附录】突厥白
　　增─开宝本草─突厥白根黄白色状似茯苓而虚软苖高三四尺春夏叶如薄荷花似牵牛而紫上有白棱二八月采根味苦治金疮生血止血补腰续筋
　　威灵仙
　　增─本草纲目─威灵仙【威言其性猛也灵仙言其功神也】苏颂曰陜西及河东河北汴东江湖州郡皆有之初生作蔓茎如钗股七月内生花六出浅紫或碧白色作穗似莆薹子亦有似菊花头者实青色根稠密多须似谷李时珍曰其根每年旁引年深转茂一根丛须数百条长者二尺许初时黄黑色干则深黑俗称铁脚威灵仙别有数种根须皆一様色或黄或白皆不可用气味苦温无毒治诸风宣通五脏去腹内冷滞心膈痰水久积瘕症痃癖气块腰膝疼疗折伤散风邪久服无有温疟疾
　　彚考─增─图经本草─唐贞元中周君巢作威灵仙传云商州有人病手足不遂不履地者数十年良医殚技莫能疗所亲置之道旁以求救者遇一新罗僧见之告曰此疾一药可活但不知此土有否因为之入山求索果得乃威灵也使服之数日能步履山人邓思齐知之遂传其事
　　别录─增─志林服威灵仙有二法其一净洗隂干捣罗为末酒浸牛膝末或蜜丸或为散酒调牛膝之多少视脏腑之虚实而増减之此睂山一亲知患脚气至重依此服半年遂永除其一法取此药麤细得中者寸截之七十寸作一贴每岁作三百六十贴置牀头五更初面东细嚼一贴候津液满口咽下此牢山一僧年百余岁上下山如飞云得此药方二法皆以得真为要真者有五验一味极苦二色深翠三折之脆而不靭四折之有微尘如胡黄连状五断处有白晕谓之鸲鹆眼无此五验则藁本根之细者耳又须忌茶以槐角皂角牙之嫩者依造草茶法作或只取外台秘要代茶饮子方常合服乃可
　　翦草
　　增─本草纲目─陈藏器曰翦草生山泽间叶如茗而细李时珍曰状如茜草又如细辛气味苦凉无毒治诸恶疮疥癣风瘙瘘蚀有虫一切失血
　　防己
　　增─本草纲目─防己一名解离一名石解【李杲云防己知险健之人幸灾乐祸能首为乱阶若善用之亦可御敌其名或取此义解离因其纹解也】苏颂曰汉中出者破之文作车辐解黄实而香茎梗甚嫩苖叶小类牵牛折其茎一头吹之气从中贯如木通然他处者青白虚软又有腥气皮皱上有丁足子名木防己气味辛平无毒治风寒温疟热气诸癎除邪疗水肿风肿去膀胱热伤寒热邪气中风手脚挛急通腠理利九窍止泄散痈肿恶结诸瘑疥癣虫疮散留痰肺气喘木防己治男子肢节中风毒风不语散结气拥肿温疟风水肿去膀胱热
　　木通
　　增─本草纲目─通草一名木通【其茎中通故名通草即今所谓木通今之通草乃通脱木也】一名附支一名丁翁一名万年藤子名燕覆【苏恭曰南人谓为燕覆子或名鸟覆子陈藏器云江东人呼为畜葍子江西人呼为拏子】陶宏景曰绕树藤生汁白茎有细孔两头皆通含一头吹之则气出彼头者良苏颂曰蔓大如指其茎榦大者径三寸一枝五叶颇类石韦又似芍药二叶相对夏秋开紫花亦有白花者结实如小木瓜食之甘美即陈士良本草所谓桴棪子也李时珍曰有紫白二色紫者皮厚味辛白者皮薄味淡治除脾胃寒热通利九窍血脉关节令人不忘去恶虫疗脾疸哕噫散痈肿诸结不消及金疮恶疮鼠瘘踒折齆鼻息肉利诸经脉寒热不通之气理风热安心除烦止渴退热明耳目下水排脓止痛催生下胞治天行时疾头痛目羸劣乳结喉痹咽痛导小肠火
　　通脱木
　　增─尔雅─离南活莌─注─草生江南高丈许大叶茎中有瓤正白零陵人祖日贯之为树─本草纲目通脱木一名通草【苏颂曰尔雅活莌即通脱也山海经名冦脱又名倚商李杲曰能通窍利水固有通草之名与木通同功陈嘉谟曰白瓤中藏脱木得之故名通脱】陈藏器曰生山侧叶似萞麻其茎空心中有白瓤轻白可爱女人取以饰物俗名通草苏颂曰今园圃有种莳者或作蜜煎充果食之甘美气味甘淡寒无毒利隂窍治五淋除水肿癃闭防肺解诸毒虫痛明目退热下乳催生花上粉治诸虫瘘恶疮痔疾瘰疬及胸中伏气攻胃咽
　　彚考─增─山海经升山其草多冦脱注冦脱草生南方高丈许似荷叶而茎中有瓤正白零桂人植而日灌之以为树也　熊山下其草多冦脱
　　【附录】天寿根
　　增─图经本草─天寿根出台州每岁土贡其性凉治胸膈烦热
　　金银藤
　　原─金银藤一名忍冬一名通灵草一名鸳鸯藤一名左纒藤一名蜜捅藤一名鹭鸶藤一名老翁须一名金钗股【本草注云凌冬不凋故名忍冬纲目云其花长瓣垂须黄白相间而藤左故有金银诸名金钗股贵其功也土宿真君云蜜捅藤取汁能伏硫制汞故有通灵之称】处处有之附树延蔓茎微紫色有薄皮膜之其嫩茎色青有毛对节生叶叶如薜荔而青有濇毛三四月后开花不絶花长寸许一蔕两花二瓣一大一小长蕊初开者蕊瓣俱白经三二日则变黄新旧相参黄白相映故呼金银花气甚清芬四月采花藤叶不拘时采俱隂干气味甘寒无毒功用皆同治风除胀解痢逐尸消肿散毒疗痈疽疥癣发背杨梅诸恶疮皆为要药
　　集藻─五言古诗─增─金叚克已同封仲坚采鹭鸶藤因而成咏寄家弟诚之─有藤名鹭鸶天生匪人育金花间银蕊翠蔓自成簇褰裳涉春溪采之渐盈掬药物时所需非为事口腹牛溲与马渤良医犹并蓄况此香色奇两通鼻与目尤喜疗疮疡先贤讲之熟世俗不知爱弃置在空谷作诗与题评使异凡草木　─叚成已和鹭鸶藤诗并序─吾兄同仲坚采鹭鸶藤于午芹之东溪因咏诗见示前代诗人未尝闻赋此者此花长于田野篱落间人视之与草芥无异是诗一出好事者将知所贵矣感叹之余敬次其韵有与我同志继而述之不亦懿乎微雨洒郊坰百卉欣并育幽花发溪侧间错金珠簇徐看是鹭藤香味浓可掬忍饥出新句大笑负此腹遗落榛莽间采撷谁见蓄情知无俗姿安能悦众目先生日来徃东溪路应熟一经品题余名字耀岩谷遇合良有时不才异山木
　　钩藤
　　增─本草纲目─钩藤【陶宏景曰出建平亦作吊藤李时珍曰其刺曲如钓钩故名今人呼为钩藤】冦宗奭曰藤长八九尺或一二丈大如拇指其中空李时珍曰状如葡萄藤而有钩紫色古方多用皮后世多用钩气味甘微寒无毒治小儿寒热十二惊癎小儿惊啼瘛疭热拥客忤胎风大人头旋目平肝风除心热小儿内钓腹痛发斑疹
　　【附录】倒挂藤
　　增─本草拾遗─倒挂藤生深山有逆刺如悬钩倒挂于树叶尖而长味苦无毒主一切老血及产后诸疾结痛血上欲死煑汁服之
　　白兎藿
　　增─本草纲目─白兎藿苏恭曰山南人谓之白葛苖似萝藦圆厚茎有白毛与众草异韩保升曰蔓生叶圆似莼五月六月采苖气味苦平无毒治蛇虺蜂虿猘狗菜肉蛊毒鬼疰风疰诸大毒
　　白英
　　增─本草纲目─白英一名縠菜一名白幕一名排风子名鬼目【白英谓其花色縠菜象其叶文排风言其功用鬼目象其子形】苏恭曰蔓生叶似王瓜小长而五桠实圆似龙葵子生青熟紫黒东人谓之白草李时珍曰正月生苖白色可食秋开小白花根苖气味甘寒无毒治寒热入疸消渴补中益气久服轻身延年叶作羮饮甚疗劳烦热风丹毒瘴疟寒热小儿结热子酸平无毒主明目
　　芄兰
　　增─尔雅─雚丸兰─注芄兰蔓生断之有白汁可啖　─陆玑诗疏─芄兰一名萝摩幽州人谓之雀瓢　─本草纲目─萝摩一名白环藤实名雀瓢一名斫合子一名羊婆奶一名婆婆鍼线包【陈藏器曰汉高帝用子傅军士金疮故名斫合子李时珍曰白环即芄字之讹其实嫩时有浆裂时如瓢故有雀瓢羊婆奶之称其中一子有一条白绒长二寸许故俗呼婆婆鍼线包又名婆婆鍼袋儿也】陶宏景曰萝摩作藤生摘之有白乳汁人家多种之叶厚而大可生啖亦蒸煑食之李时珍曰三月生苖蔓延篱垣极易繁衍其根白软其叶长而后大前尖根与茎叶断之皆有白乳如构汁六七月开小长花如铃状紫白色结实长二三寸大如马兜铃一头尖其殻青软中有白绒及浆霜后枯裂则子飞其子轻薄亦如兜铃子气味甘辛温无毒治虚劳补益精气强隂叶煑食功同子捣子傅金疮生肤止血捣叶傅肿毒取汁傅丹毒赤肿及蛇虫毒
　　彚考─增─诗卫风─芄兰之支
　　赤地利
　　增─本草纲目─赤地利一名赤薜荔一名五毒草一名五蕺一名蛇防一名山荞麦苏颂曰春夏生苖作蔓绕木上茎赤叶青似荞麦叶七月开白花亦如荞麦结子青色根若菝葜皮紫赤肉黄赤八月采根晒干收气味苦平无毒治赤白冷热诸痢断血破血生肌肉主痈疽恶疮毒肿赤白游醋磨傅虫蚕蛇犬咬亦茎叶傅之恐毒入腹煑汁饮
　　紫葛
　　增─唐本草─紫葛生山谷中苖似葡萄长丈许根紫色大者径二三寸气味甘苦寒无毒主傅痈肿恶疮
　　乌蘝苺
　　增─尔雅─拔龙葛─注─似葛蔓生有节江东呼为龙尾亦谓之虎葛细叶赤茎　─本草纲目─乌蘝苺一名五叶苺一名茏草一名赤葛一名五爪龙一名赤泼藤【即尔雅拔龙葛也五叶如白蘝故曰乌蘝俗名五爪龙曰龙尾曰虎葛并取蔓形赤泼与赤葛及拔音相近】苏恭曰蔓生平泽叶似白蘝韩保升曰茎端五叶开花青白色李时珍曰其藤柔而有棱一枝一须凡五叶叶长而光有疎齿面青背淡七八月结苞成簇青白色花大如粟黄色四出结实大如龙葵子生青熟紫内有细子其根白色大者如指长一二尺捣之多涎滑气味酸苦寒无毒傅痈疖疮肿虫咬风毒热肿游丹凉血解毒利小便消疖肿
　　葎草
　　增─本草纲目─葎草一名勒草一名葛勒蔓一名来苺草【此草茎有细刺善勒人肤故名勒草讹为葎草又讹为来苺皆方音也】二月生苖茎有细刺叶对节生一叶五尖微似萞麻而有细齿八九月开细紫花成簇结子状如黄麻子气味甘苦寒无毒治瘀血止精益盛气疗五淋利小便止水痢除疟虚热渴治伤寒汗后虚热疥癞润三焦消五谷益五脏除九虫辟温疫傅蛇蝎伤
　　泽防
　　增─尔雅蕍蕮─注─今泽防─疏─即药草泽防也本草一名水防一名及防一名芒芋一名鹄防　─本草纲目─泽防一名禹孙【去水曰防如泽水之防也禹能治水故名禹孙】苏颂曰山东河陜江淮皆有之汉中者为佳春生苖多在浅水中叶似牛舌独茎而长秋时开白花作丛似谷精草秋末采根曝干气味甘寒无毒治风寒湿痹乳难养五脏益气力肥健消水治痞满五淋消肿胀渗泄止渴渗湿热行痰饮止呕吐防痢
　　羊蹄
