<!-- { "loadSidebar": true } -->
　　诗散句─増─唐孟浩然─茱萸正可佩折取寄情亲　─司空曙─强向衰丛见芳意茱萸红实是繁花　─张说茱囊系牧童　─李白─九日茱萸熟　─李益─茱萸滴露房　─宋司马光─萸房近令节　─唐王昌龄茱萸插鬓花宜夀─王维─徧插茱萸少一人　─杜甫─醉把茱萸仔细看　─卢纶茱萸一朶映华簮　─权徳舆─酒泛茱萸晚易曛　白居易─舞鬟摆落茱萸房茱萸色浅未经霜　─元稹─茱萸暗绽红珠蘂　─崔橹─茱萸冷吹溪口香─无名氏─茱萸蘂绽蝇头赤
　　别録─増─齐民要术─食茱萸二月栽之宜固城隄冡髙燥之处实开便收之挂着屋里壁上令隂干勿使烟薰用时去中黒子　─炮炙论凡使吴茱萸去叶梗每十两以盐二两投东流水四斗分作一百度洗之自然无涎日干入丸散用之若用醋煮者每十两用醋一镒煮三十沸后入茱萸晒干用
　　桂【岩桂别见花谱】
　　増─尔雅─梫木桂注─今南人呼桂厚皮者为木桂桂树叶似枇杷而大白华华而不着子丛生岩岭枝叶冬夏常青　─桂海虞衡志─桂南方竒木上药也桂林以地名地实不产而出于宾宜州凡木叶心皆一纵理独桂有两纹形如圭制字者意或出此叶味辛甘与皮无别而加芳美人喜咀嚼之　─南方草木状─桂出合浦生必以髙山之巅冬夏常青其类自为林间无杂树交趾置桂园桂有三种叶如柏叶皮丹者为丹桂叶似柿叶者为菌桂叶似枇杷叶者为牡桂　─酉阳杂俎─牡桂叶大如苦竹叶叶中一脉如笔迹花蔕叶三瓣瓣端分为两岐其表色浅黄近岐浅红色花六瓣色白心凸起如荔枝其色紫出婺州山中　─唐本草─牡桂乃尔雅所云梫木桂也叶长尺许花子与菌桂同大小枝皮俱名牡桂但大枝皮肉理麤虚如木而肉少味薄名曰木桂亦云大桂不及小嫩枝皮肉多而半卷中必皱起其味辛美一名肉桂亦名桂枝一名桂心出邕州桂州交州甚良其菌桂叶似柿叶中有纵文三道表里无毛而光泽肌理薄如竹大枝小枝皮俱是筒其大枝无肉老皮坚板不能重卷味极淡薄不入药用小枝薄而卷及二三重者良或云筒桂陶氏云小桂是也今惟出韶州　─本草纲目─牡桂叶长如枇杷叶坚硬有毛及锯齿其花白色其皮多脂菌桂叶如柿叶而尖狭光净有三纵文而无锯齿其花有黄有白其皮薄而卷今商人所货皆此二种别録单名桂者即肉桂李杲云桂之细薄者为枝厚脂者为肉去皮与里当其中者为桂心桂肉气味甘辛有小毒利肝肺气心腹寒热冷痰霍乱转筋头痛腰痛出汗温中坚筋骨通血脉理防不足宣导百药治沈寒痼冷之病去营卫中风寒表虚自汗桂心苦辛无毒治九种心痛腹内冷痛欬逆结气壅脾脚痹不仁止痢破血杀三虫治一切风气补五劳七伤通九窍利闗节益精眀目暖腰膝治风痹骨节挛缩续筋骨生肌肉消瘀血破痃癖症瘕杀草木毒治风癖失音阳虚失血内托痈疽痘疮觧蛇蝮毒牡桂即木桂其最薄者为桂枝枝之嫩小者为栁桂气味辛温无毒治上气欬逆结气防痹吐吸利闗节补中益气治心痛脇痛温筋通脉止烦发汗去冷风疼痛菌桂气味辛温无毒治百病养精神和顔色为诸药先聘通久服轻身不老靣生光华媚好常如童子昔人所服食者盖此类也
　　彚考─増─战国防─苏秦曰楚国之食贵于玉薪贵于桂山海经─桂林八树在贲隅东─注─八树成林言其大也庄子─桂可食故伐之　─列仙传─范蠡好食桂饮水卖药人间世世见之　─说文─桂江南木百药之长　─原─地理志─桂阳郡有桂岭开花遍树林岭尽香　─増─捜神记─彭祖者殷时大夫也姓籛名铿帝颛顼之孙陆终氏之中子歴夏而生商末号七百嵗常食芝桂　─抱朴子赵佗子服桂二十年足下生毛日行五百里力举千斤─广州记─桂父常食桂叶见知其神人尊事之一旦与乡曲别飘然入云　─拾遗记─闇河之北有紫桂成林其实如枣羣仙饵焉韩终采药四言诗曰闇河紫桂实大如枣得而食之后天而老　─临海记─郡东南有白石山望之如雪山有湖传云金鵞之所集八桂之所植　─水经注林邑城隍堑之外林棘荒蔓榛梗冥郁縢槃等秀参错际天其中香桂成林气清澄烟桂父象人也栖居此林服桂得道　─罗浮山记─山顶有桂山海经所谓贲禺之桂　─一品集─李徳裕平泉庄有东阳之牡桂　─酉阳杂俎─大凢木脉皆一脊唯桂叶三脊　─孙公谈苑─南唐后主尝召徐锴至清暑阁前地经雨草生砖缝中薙去复生锴曰吕氏春秋云桂枝之下无杂木味辛故也后主令取桂屑数斗匀布缝中经宿尽死　─梦溪笔谈吕氏春秋云桂枝之下无杂木盖桂枝味辛螫故也然桂之杀草木自是其性不为辛螫也雷公炮炙论云以桂为丁以钉木中其木即死一丁至微未必能螫大木自是其性相制耳　─避暑録话─苏子瞻在恵州作桂酒尝问其二子迈过云一试之而止大抵气味似屠苏酒二子语及亦自抚掌大笑刘禹钖传信方有桂浆法善造者暑月极快美凡酒用药未有不夺其味况桂之烈楚人所谓桂酒椒浆者安知其为美酒但土俗所尚今欲因其名以求美亦过矣
　　集藻─赞─増─晋郭璞桂赞─桂生南裔拔萃岑岭广莫熈葩凌霜津颖气王百药森然云挺
　　文赋散句─増─楚屈原离骚─杂申椒与菌桂兮岂维纫夫茝　─汉司马相如上林赋─桂椒木兰　─晋孙绰天台赋─八桂森挺以凌霜
　　五言古诗─原─周庾信咏桂─南中有八桂繁华无四时不识风霜苦安知零落期　─増─唐顔真卿谢陆处士杼山折青桂花见寄之什─羣子游杼山山寒桂花白緑荑含素萼采折自逋客忽枉岩中诗芳香润金石全髙南越蠧岂谢东堂策防惬名山期从君恣幽觌
　　诗散句─増─唐李白─何以折相赠白花青桂枝　─孟浩然青桂春再荣白云暮来变─白居昜─身倚白石崖手攀青桂树　─晋张恊─尺烬重防桂　─梁庾肩吾─八桂动芳枝　─原─唐李白青桂隠遥月　─増─姚合─辛香发桂丛李贺─山头老桂吹古香
　　别録─原─汉书南越传─尉陀献桂蠧一器─注─师古曰此虫食桂故味辛而渍之以蜜食之也
　　御定佩文斋广羣芳谱卷九十九
　　钦定四库全书
　　御定佩文斋广羣芳谱卷一百
　　药谱
　　丁香【与花谱丁香名同物异】
　　增─本草纲目─丁香一名丁子香一名鸡舌香陈藏器曰鸡舌香与丁香同种花实丛生其中心最大者为鸡舌撃破有顺理而解为两向如鸡舌故名乃是母丁香也马志曰生交广南番树髙丈余木类桂叶似栎叶花圆细黄色其子出枝蘂上如钉长三四分紫色其中有麤大如山茱萸者俗呼为母丁香鸡舌香气味辛微温无毒治风水毒肿霍乱心痛去恶热丁香气味辛温无毒温脾胃止霍乱壅胀风毒诸肿齿疳防杀虫辟恶治口气反胃鬼疰蛊毒杀酒毒消痃癖疗肾气奔豚腹痛呕逆去胃寒理元气血气盛者勿服【按今所种丁香花三四月开又一种也】彚考─增─酉阳杂俎─药草异名亭炅独生鸡舌香也─药谱─丁香异名支解香　─梦溪笔谈─予集灵苑方论鸡舌
　　香以为丁香母盖出陈氏拾遗今细考之尚未然按齐民要术云鸡舌香世以其似丁子故一名丁子香即今丁香是也日华子云鸡舌香治口气所以三省故事郎官日含鸡舌香欲其奏事对答其气芬芳此正所谓丁香治口气至今方书为然又古方五香连翘汤用鸡舌香千金五香连翘汤无鸡舌香却有丁香此最为明验新补本草又出丁香一条盖不曽深考也今世所用鸡舌香乳香中得之大如山茱萸剉开中如柿核畧无气味以治痰殊极乖谬
　　集藻─五言古诗─增─唐杜甫丁香─丁香体柔弱乱结枝犹垫细叶带浮毛疎花披素艶深栽小斋后庶近幽人占晚堕兰麝中休懐粉身念
　　五言律诗─增─唐钱起赋得池上防丁香树─得地移根逺交柯绕指柔露香浓结桂池影鬭蟠虬黛叶轻筠緑金花笑菊秋何如南海外雨露隔炎洲
　　七言絶句─增─唐陆龟丁香─江上悠悠人不问十年云外醉中身殷勤解却丁香结从放繁枝散诞春　─金元好问赋瓶中杂花─香中人道睡香浓谁信丁香臭味同一树百枝千万结更应薫染费春工　─明许邦才丁香
　　花─苏小西陵踏月廻香车白马引郎来当年剰绾同心结此日春风为翦开
　　诗散句─增─宋宋白─昨日司花新奉勅后园差使结丁香─陶弼─万枝千叶逓相就内结花心外结身乌药
　　增─本草纲目─乌药一名旁其一名鳑魮一名矮樟【乌以色名其叶状似鳑魮鲫鱼故俗呼为鳑魮树拾遗作旁其方音讹也南人亦呼为矮樟其气似樟也】苏颂曰台州雷州衡州皆有之以天台者为胜木似茶槚髙五七尺叶微圆而尖靣青背白有纹四五月开细花黄白色六月结实根有极大者又似钓樟根然根有二种岭南者黑色而坚硬天台者白而虚软并以八月采根如车毂纹形如连珠者佳李时珍曰呉楚山中极多人以为薪根叶皆有香气但根不甚大才如芍药嫩者肉白老者肉色其子如冬青子生青熟紫核殻极薄其仁亦香而苦根味辛温无毒治中恶心腹痛蛊毒疰忤鬼气宿食不消天行疫瘴膀胱肾间冷气攻冲背膂妇人血气小儿腹中诸虫除一切冷霍乱反胃吐食泻痢痈疖疥疠并解冷热
　　【附録】研药
　　增─海药本草─研药生南海诸州小树叶如椒根如乌药而圆小根味苦温无毒主霍乱下利赤白中恶蛊毒腹不调者剉水煎服
　　乳香
　　增─香録─乳香一名薫陆香出大食国南其树类松以斤斫树脂溢于外结而成香聚而成块上品为拣香圆大如乳头透明俗呼滴乳又曰明乳次为瓶香以瓶收者次为乳塌杂沙石者次为黑塌黒色次为水湿塌水渍色败气变者次为斫削杂碎不堪次为纒末播为尘者　─本草纲目─熏陆香一名马尾香一名天泽香一名摩勒香一名多伽罗香【宼宗奭曰薫陆香即乳香为其垂滴如乳头也镕塌在地者为塌香皆一也李时珍曰佛书谓之天泽香言其润泽也又谓之多伽罗香又曰杜噜香李珣言薫陆是树皮乳是树脂陈藏器言乳香是薫陆之类宼宗奭言是一物陈承言薫陆是总名乳香是薫陆之乳头也】掌禹锡曰按南方异物志云薫陆出大秦国在海岛有大树枝叶正如古松生于沙中盛夏木胶流出沙上状如桃胶夷人采取卖与商贾无贾则自食之气味微温无毒主风水毒肿去恶气伏尸瘾痒毒治耳聋中风口噤不语妇人肉气止大肠泄澼疗诸疮令内消能发酒理风冷下气益精补腰膝治肾气止霍乱冲恶中邪气心腹痛疰气长血活血定痛伸筋治妇人产难折伤彚考─增─酉阳杂俎─药草异名灵华泛腴薫陆香也　贞元中蜀郡有僧志功言住寳相寺持经夜乆忽有飞虫五六枚大如蝇金色迭飞灯熖或蹲于柱花上鼔翅与火一色久乃灭熖中如此数夕童子击堕一枚乃薫陆香也亦无形状自是不复见
　　没药
　　增─本草纲目─没药【一作末药皆梵言也】苏颂曰今南海诸国及广州或有之木之根株皆如橄榄叶青而宻歳乆者则有脂液流滴在地下凝结成块或大或小亦类安息香采无时按一统志云没药树髙大如松皮厚二三寸采时掘树下为坎用斧伐其皮脂流于坎旬余方取之气味苦平无毒破血止痛疗金疮杖疮诸恶疮痔漏卒下血目中翳晕痛肤赤破症瘕宿血损伤瘀血消肿痛治心胆虚肝血不足堕胎及产后心腹血痛
　　骐驎竭
