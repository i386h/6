<!-- { "loadSidebar": true } -->
　　原姜【说文作防】御湿之菜也苗髙二三尺叶似箭竹叶而长两两相对苗青根嫩白老黄无实处处有之汉温池州者良三月种五月生苗如初生嫩芦而叶稍濶叶亦辛香秋社前后新芽顿长如列指状采食无筋尖微紫名紫芽姜又名子姜秋分后者次之霜后则老性恶湿畏日秋热则无姜气味辛微温无毒通神明辟邪气益脾胃散风寒除壮热治胀满去胸中臭气解菌蕈诸毒生用发热熟用和中留皮则凉去皮则热八九月多食春多患眼孕妇忌食令儿盈积
　　彚考原─论语─不撤姜食　─増─史记货殖传─千畦姜韭其人与千戸侯等　─后汉书方术传─左慈少有神道尝在司空曹操坐求铜盘贮水以竹竿饵钓于盘中引出鲈
　　鱼操又谓曰既已得鱼恨无蜀中生姜耳慈曰亦可得也操恐其近即所取因曰吾前遣人到蜀买锦可过勅使者増市二端语顷即得姜还并获操使报命　─南齐书良政传─孔琇之为临海太守在任清约罢郡还献干姜二十斤世祖嫌少及知琇之清乃叹息　─原─南史周舍传─舍占对辩防尝居直庐语及嗜好裴子野言从来不尝食姜舍应声曰孔称不撤裴乃不尝一坐皆悦吕氏春秋─和之美者蜀郡杨朴之姜　─春秋运斗枢─璇星散为姜风土失得逆时则姜有翼辛而不臭　─神仙传─介象垂纶塪水得鲻鱼使厨下切之吴主曰闻蜀使来得蜀姜作韲甚好恨尔时无此象曰蜀姜岂不易得愿差所使者可付值吴主指左右一人以钱五十付之象书一符以着青竹杖中使行人闭目骑杖杖止便买姜讫复闭目此人承其言骑杖湏臾止已至成都不知是何处问人人言是蜀市中乃买姜于时吴使张温先在蜀既于市中相识甚惊便作书寄其家此人买姜毕捉书负姜骑杖闭目湏臾已还吴厨下切鲙适了　─酉阳杂俎─山上有姜下有铜锡　─李先生传─郎中乔翻于洋渚遇神人意欲啖姜而市无之神人以绢数疋并书一牒付信入市门南下任意所之湏臾得姜数斗还以问神人神人曰问李先生当知我　─东坡杂记─王介甫多思而喜凿时出一新说既而悟其非也则又出一言而解释之是以其学多说尝与刘贡父食辍箸而问曰孔子不撤姜食何也贡父曰本草生姜多食损智道非明民将以愚之孔子以道教人者也故不撤姜食将以愚之也介甫欣然而笑久之乃悟其戏已也贡父虽戏言然王氏之学实大类此庚辰二月十一日食姜粥甚美叹曰无怪吾愚吾食姜多矣因并贡父言记之以为后世君子一笑
　　集藻赋散句増汉司马相如子虚赋茈姜蘘荷　─张衡南都赋─苏蔱紫姜拂彻羶腥　─晋潘岳闲居赋青笋紫姜左思蜀都赋─甘蔗辛姜阳蓲隂敷　─魏都赋─姜芋充茂五言古诗─原─宋梅尧臣谢刘原父寄糟姜─名园万家城千畦等封侯斸当燕去前腌芽费糟丘无筋偃王笑有味三闾羞寄入翰林席圣以不撤优又寄蓬门下作赋谁肯休惟我广文舍免为韲盐仇刘公汉家裔才学歆向俦胸中饱经史辨论出九州曽不奉权贵但与故人投赠辛非赠甘此意当自求
　　五言絶句─原─宋刘子翚咏子姜─新芽肌理细映日莹如空恰似匀妆指柔尖带浅红　─朱子子姜─姜云能损心此谤谁与雪请论去秽功神明看朝彻
　　诗散句─増─唐李商隐─蜀姜供煮陆机莼─宋苏轼─先社姜芽肥胜肉　故人兼致白芽姜
　　别录─増─韩诗外传─宋玉因其友见楚相楚相待之无以异让其友其友曰夫姜桂因地而生不因地而辛女因媒而嫁不因媒而亲　原长编─秦桧欲晏敦复附已使人谕之晏答曰为我谢秦公姜桂之性到老愈辣　─种植─宜白沙地小与粪和种熟耕纵横七八徧佳清明后三日种濶一步作畦长短随地横作垅垅相去一尺深五六寸垅中安姜一尺一科带芽大三指盖土三寸覆以蚕沙无则用熟粪鸡粪尤妙芽出后有草即耘渐渐以土盖之已后垅中却令高不得去土为其芽向上长也芽长后从旁揠去老姜耘锄不厌数五六月覆以柴棚或插芦蔽日不耐寒热八月收取九月置暖窖中寒甚作深窖以糠粃和埋暖处勿冻坏来年作种　─吴下田家志─种姜宜甲子乙丑辛未壬申壬午　─制用─生熟醋酱糟盐蜜煎皆宜早行山中含之不犯霜雾蒸湿及山岚之瘴气　法制伏姜姜四斤刮去麤皮洗净晒干放磁盆入白糖一斤酱油二斤官桂大茴香陈皮紫苏叶各二两切细拌匀初伏晒起至三伏终收贮晒时用纱或夏布罩住勿令蝇虫飞入此姜神妙能治百病　伏月以老姜切片秤一斤重为率晒干先用官桂茴香丁香川椒各一两为末浸镜面牵烧酒二斤俟药气化溶闭罐蒸待冷将晒干生姜浸酒内晒干又浸又晒以酒尽为度磁罐收贮如冬月大寒侵晨噙姜一片通身和暖　蜜煎姜秋社前取嫩芽二斤洗净控干不用盐腌以沸汤沥干用白矾一两半汤泡化一宿澄清浸姜十余日方以蜜煎磁罐贮留经年湏常换蜜　脆姜以嫩者去皮甘草白芷零陵香少许同煮熟切片食　法制姜煎沸汤八升入盐三斤打匀次早别取清水以白梅半斤捶碎和浸同前盐水和合贮顿逐日采牵牛花去白蔕投水中水深浓去花取嫩姜十斤拭去红衣随意切片用白盐五两白矾五两沸汤五椀化开澄清浸姜微向日影中晒二日捞出晾干再入少盐拌匀晒烈日中待姜上白盐凝燥为度入器收贮　醋姜嫩姜不拘多少炒盐腌一宿取出卤同米醋煮数沸候冷入姜及沙糖随多少箬扎泥封固　糟姜嫩姜天晴时收隂干五日以麻布拭去红皮每一斤用盐二两糟三斤腌七日取出拭净别用盐二两法糟五斤拌匀入新磁罐先以核桃二枚捶碎安罐底则姜不辣然后入姜平糟面以小熟栗末掺上则姜无渣如常法泥封固如要色红入酽牛花拌糟　糟姜取嫩姜用酒拌糟匀入磁坛上用沙糖一块箬扎口泥封七日可食　醋姜炒盐腌一宿以原卤入酽醋同煎　五味姜嫩姜一斤切薄片用白梅半斤打碎去仁入炒盐二两拌匀晒三日取出用甘草半两檀香二钱为末拌匀晒三日磁器收贮九月二十八日食姜损目─增─南方草木状─冬叶乃姜叶也苞苴物交广皆用之南方地热物易腐败惟冬叶藏之乃可持久　─齐民要术─生姜一斤净洗刮去皮笇子切不患长大如细漆箸以水二升煮令沸去沫与蜜二升煮复令沸更去沫椀子盛合汁减半奠用箸二人共无生姜用干姜法如前唯切欲极细　蜜姜法用生姜净洗削治十月酒糟中藏之泥头十日熟出水洗内蜜中大者中解小者浑用竪奠四又云卒作削治蜜中煮之亦可用　─东坡杂记─予昔监郡钱塘游净慈寺众中有僧号聪药王年八十余顔如渥丹目光炯然问其所能盖诊脉知吉凶如智缘者自言服生姜四十年故不老云姜能健脾温肾活血益气其法取生姜之无筋滓者然不用子姜错之并皮裂取汁贮器中久之澄去其上黄而清者取其下白而浓者隂干刮取如麪谓之姜乳以蒸饼或飰搜和丸如桐子以酒或盐米汤吞数十粒或取末置酒食茶饮中食之皆可聪曰山僧孤贫无力治此正尔和皮嚼烂以温水咽之耳初固辣稍久则否今但觉甘美而已
　　椒
　　原─椒一名花椒一名大椒一名檓【尔雅云檓大椒注云实大者名为檓】一名秦椒【以产自秦地故名今北方秦椒另有一种】生秦岭泰山琅琊间今处处有之椒禀五行之精叶青皮红花黄膜白子黒气香最易蕃衍枝间有刺扁而大叶对生形尖有刺坚而滑泽蜀吴制作茶四月开细花五月结子生青熟红大于蜀椒其目亦不及蜀椒光黒出陇西天水粒细者善今成臯诸山有竹叶椒小毒热不堪入药东海诸山上亦有椒枝叶亦相似子长而不圆甚香味似橘皮椒闭口者杀人五月食损气伤心令人多忘中毒者凉水麻仁浆解之
　　彚考─原─诗唐风─椒聊之实蕃衍盈升彼其之子硕大无朋椒聊且逺条且　─陈风─贻我握椒　─周颂─有椒其馨─増─史记礼书─椒兰芬茝所以养鼻也　─晋书石崇传
　　崇与贵戚王恺羊琇之徒以奢靡相尚崇涂屋以椒恺用赤石脂　─宋史地理志─黎州贡红椒　─山海经─景山其草多秦椒　琴鼓之山其木多椒　─荀子─民之亲我驩若父母其好我芬若椒兰　─淮南子─申椒杜茝美人之所怀服也及渐之于则不能保其芳矣　─汉官仪皇后称椒房取其实蔓延盈升以椒涂室亦取其温暖─春秋运斗枢─玉衡星散为椒　─孝经援神契─椒姜御
　　湿菖蒲益聪　─原─四民月令─正月之旦进酒降神毕室家无大小次坐先祖之前子孙各上椒酒于其家长称举白　─増─炖煌新录苏割剌荅鲁之右大浑中高百寻然无草木石皆赩色山产椒椒大如弹丸然之香闻数里每然椒则有鸟自云际蹁跹五色名赭尔鸟盖鳯凰种也汉武帝遣将军赵破奴逐之得其椒不能解诏问东方朔朔曰此天仙椒也塞外千里有之能致鳯武帝植之太液池至元帝时椒生果有异鸟翔集　─下黄私记─钟繇嬖庶子防之母黜其夫人文帝命繇复之繇恚忿餐椒致噤帝乃止　─东坡诗注─吴真君服椒法并歌曰其椒应五行其仁通五义服之半年内脚心汗如水─瀛厓胜览─苏门荅剌者即古湏文逹那国其地依山
　　则种椒园蔓生如中国甜菜状花黄子白其实初青老则红半老则采之曝干每百斤直白金一两
　　集藻─铭─増─晋成公绥椒华铭─嘉哉芳椒载繁其实厥味惟珍蠲除百疾肇惟歳始月正元日永介睂寿以祈初吉
　　颂─増─晋刘臻妻元日献椒花颂─美哉灵葩爰采爰献圣容映之永寿于万
　　赞─増─晋郭璞椒赞─椒之灌植实繁有伦薫林烈薄馞其芬辛服之不已洞见通神
　　文赋散句─増─楚屈原离骚杂申椒与菌桂兮　巫阳将夕降兮怀椒醑以要之　九歌─奠桂酒兮椒浆　播芳椒兮盈堂　─九章惟佳人之独怀兮折芳椒以自处汉司马相如子虚赋─椒桂木兰　─刘向九叹怀椒聊之蔎蔎兮　─魏曹植七啓─紫兰丹椒施和必节　─晋左思蜀都赋─或蕃丹椒
　　七言律诗─増─明僧宗林花椒欣欣笑口向西风喷出珠颗颗同采处倒含秋露白晒时娇映夕阳红调浆美着骚经上涂壁香凝汉殿中鼎餗也应加此味莫教姜桂独成功
　　五言絶句─原─唐王维椒园─桂尊迎帝子杜若赠佳人椒浆奠瑶席欲下云中君　─裴廸椒园─丹刺罥人衣芳香留过客幸堪调鼎用愿君垂采摘
　　诗散句─原─唐杜甫守岁阿戎家椒盘已颂花─増─白居易闻道云南有泸水椒花落时瘴烟起　─周庾信─椒花逐颂来　红椒艶复殊　─原─唐杜甫─椒实雨新红　─増孟浩然─石上攒椒树　─李贺─椒花坠红湿云间　─元马祖常─椒花染紫风雨香
