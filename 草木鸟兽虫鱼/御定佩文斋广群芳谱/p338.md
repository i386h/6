<!-- { "loadSidebar": true } -->
　　增─本草纲目─续断一名属折一名接骨一名龙豆一名南草【续断属折接骨皆以功命名也】苏颂曰今陕西河中兴元舒越晋绛诸州皆有之三月以后生苖榦四棱似苎蔴叶两两相对而生四月开花红白色似益母花根如大蓟赤黄色按范汪方云续断即是马蓟与小蓟叶相似但大于小蓟尔叶似旁翁菜而小厚两邉有刺刺人其花紫色与今越州所图者相类而市之货者亦有数种少能辨其麤良医人但以节节断皮黄皱者为真李时珍曰今人所用以中州来色赤而瘦折之有烟尘起者为良气味苦微温无毒治伤寒补不足金疮痈疡折跌续筋骨助气补五劳七伤破症结瘀血消肿毒治妇人乳难胎漏产后一切病胎久服益气力去诸温毒通宣血脉钩芺
　　增─尔雅─钩芺─注─大如拇指中空茎头有台似蓟初生可食　─説文─芺味苦江南食以下气　─本草纲目─苦芺一名钩芺一名苦板【凡物穉曰芺此物嫩时可食故以名之】浙东人清明节采其嫩苖食之云一年不生疮疥亦捣汁和米为食其色青久留不败造化指南云苦芺大者名苦借叶如地黄味苦初生有白毛入夏抽茎有毛开白花甚防结细实其无花实者名地胆草汁苦如胆也处处湿地有之入炉火家用气味苦微寒无毒下气解热烧灰傅漆疮疗金疮治丹毒煎汤洗痔甚验
　　漏卢
　　增─本草纲目─漏卢一名野兰一名荚蒿一名鬼油麻【屋之西北黒处谓之漏凡物黒色谓之卢此草秋后即黑异于众草故有漏卢之称唐韵仵萹其荚如麻故俗呼为鬼油麻云】苏颂曰汴东州郡及奉海州皆有之旧説茎叶似白蒿花黄白荚茎若筯大房类油麻而小今诸郡所图上惟单州者差相类沂州者花叶颇似牡丹秦州者花似单叶寒菊海州者如单叶莲花三州所生花虽别而叶颇相类但秦海州者叶更作锯齿状当依旧説以单州出者为胜气味咸寒无毒治肤热毒恶疮疽痔金疮湿痹下乳汁杀虫止血排脓补血长肉通经脉久服轻身益气耳目聪明不老延年
　　飞廉
　　增─本草纲目─飞廉一名漏芦一名木禾一名飞雉一名飞轻一名伏兔一名伏猪一名天荠【飞廉神禽之名也其状鹿身豹文雀头蛇尾有角能致风气此草附茎有皮如箭羽复疗风邪故有飞廉飞雉飞轻诸名】陶宏景曰处处有之极似苦芺惟叶多刻缺叶下附茎轻有皮起似箭羽其花紫色俗方殆无用而道家服其枝茎可得长生又入神枕方苏恭曰此有两种一种生平泽中是陶氏所説者一种生山冈上者叶颇相似而无刻缺且多毛其茎赤无羽其根直下更无旁枝生则肉白皮黑中有黑脉日干则黑如参用茎叶及根疗疳蚀杀虫与平泽者俱有验苏颂曰今秦州所图漏芦花似单叶寒菊紫色五七枝同一榦海州所图漏芦花紫碧色如单叶莲花花萼下及根旁有白茸裹之根黑色如蔓菁而细又类葱本淮甸人呼为老翁花与陶苏所説飞廉相近李时珍曰苏颂图经疑海州所图之漏芦是飞廉沈存中笔谈亦言今方家所用漏芦乃飞廉也苖似苦芺根如牛蒡而绵头古方漏芦散下云用有白茸者则是有白茸者飞廉无疑矣气味苦平无毒治骨节热胫重酸疼头顶重皮间邪风热疮痈疽痔湿痹止风邪欬嗽下乳汁疗疳蚀杀虫小儿疳痢
　　大青
　　增─本草纲目─大青【其茎叶皆深青故名】处处有之髙二三尺茎圆叶长三四寸面青背淡对节而生八月开小花红色成簇结青实大如椒九月色赤气味苦大寒无毒治时气头痛大热口疮除时行热毒治温疫寒热热毒痢黄疸喉痹解金石药毒
　　小青
　　增─图经本草─小青生福州三月生花彼土人当三月采叶用之生捣傅痈肿疮疖甚效
　　胡卢巴
　　增─本草纲目─胡卢巴一名苦豆掌禹锡曰出广州并黔州春生苖夏结子子作细荚至秋采今人多用岭南者苏颂曰或云种出海南诸番盖其国芦菔子也舶客将种莳于岭外亦生不及番中来者真好气味苦大温无毒治元脏虚冷气疝瘕寒湿脚气益右肾暖丹田右肾命门药也元阳不足冷气潜伏不能归元者宜之
　　蠡实
　　增─本草纲目─蠡实一名荔实一名马蔺子一名马栋子一名马薤一名马帚一名铁扫帚一名剧草一名旱蒲一名豕首一名三坚【苏恭曰此即马蔺子也月令仲冬荔挺出郑元注云荔马薤也通俗文云一名马蔺本草谓之荔实苏颂曰马蔺子北人讹为马栋子广雅云马薤荔也髙诱云荔挺出荔草挺出也讲礼者不识呼为荔挺又作马苋竝误矣马苋亦名豕耳即马齿也李时珍曰尔雅云茾音瓶马帚也即此荔草谓其可为马刷故名今河南北人呼为铁扫帚是也】苏颂曰陜西诸郡及鼎澧州皆有之近汴尤多叶似薤而长厚三月开紫碧花五月结实作角子如麻大而赤色有棱根细长通黄色人取以为刷三月开花五月采实竝隂干用李时珍曰生荒野中就地丛生一本二三十茎苖髙三四尺叶中抽茎开花结实气味甘平无毒治皮肤寒热胃中热气风寒湿痹坚筋骨令人嗜食久服轻身止心烦满利大小便长肌肤疗金疮血内流痈肿有效消酒毒治黄病杀蕈毒傅蛇虫咬治小腹疝痛腹内冷积水痢诸病花实及根叶去白虫疗喉痹痈疽恶疮
　　牛蒡
　　增─本草纲目─牛蒡一名恶实一名鼠黏一名大力子一名蒡翁菜一名便牵牛一名蝙蝠刺【其实状恶而多刺钩故名恶实其根叶皆可食人呼为牛菜术人隐之呼为大力也俚人谓之便牵牛河南人呼为夜义头苏颂曰实殻多刺鼠过之则缀惹不可脱故谓之鼠黏子】苏颂曰处处有之叶大如芋叶而长实似葡萄核而褐色外殻似栗梂而小如指头多刺根有极大者作菜茹益人秋后采子入药李时珍曰古人种子以肥壤栽之翦苖汋淘为蔬取根煮曝为脯云甚益人今人亦罕食之三月生苖起茎髙者三四尺四月开花成丛淡紫色结实如枫梂而小萼上细刺百十攒簇之一梂有子数十颗其根大者如臂长者近尺其色灰黪七月采子气味辛平无毒明目补中除风伤风毒肿诸瘘去丹石毒利腰脚散诸结节筋骨烦热毒润肺散气利咽膈去皮肤风通十二经消斑毒十月采根气味苦寒无毒治伤寒寒热汗出中风面肿消渴热中逐水疗牙痛劳疟诸风脚缓弱风毒痈疽欬嗽伤肺肺痈疝瘕冷气积血傅杖疮金疮通十二经脉洗五脏恶气可常作菜食令人身轻
　　菤耳
　　增─尔雅─菤耳苓耳─注─广雅云枲耳也亦曰胡枲江东呼为常枲形如鼠耳丛生如盘　─陆玑诗疏─今或谓之耳珰草郑康成谓是白胡荽幽州人呼爵耳　─尔雅翼─幽冀谓之襢菜雒下谓之常思菜　─本草纲目─葈耳一名苍耳一名猪耳一名地葵一名葹一名羊负来一名道人头一名进贤菜一名喝起菜一名野茄一名缣丝草【苏颂曰博物志云洛中有人驱羊入蜀胡葈子多刺黏缀羊毛遂至中国故名羊负来俗呼为道人头李时珍曰叶形如葈麻又如茄故有葈耳及野茄诸名味滑如葵故名地葵】苏颂曰处处有之其叶青白似胡荽白华细茎蔓生可煑为茹滑而少味四月中生子正如妇人耳珰　─周宪王本草─苍耳叶青白类黏糊菜叶秋间结实比桑椹短小而多刺嫩苖煠熟水浸淘拌食其子炒去皮研为麫亦可熬油气味甘温有小毒治头风寒痛风湿周痹拘挛一切风气塡髓暖腰脚治瘰疬疮疥及瘙痒茎叶治溪毒中风伤寒头痛大风癫癎头风湿痹毒在骨髓腰膝风毒狂犬咬毒彚考─增─诗周南─采采卷耳不盈顷筐　─四民月令─伏后二十日为麯至七月七日干之覆以胡葈　─埤雅─旧説千嵗之巢于莲叶游于卷耳　─东坡杂记─药至贱而为世要用无若苍耳者他药虽贱或地有不产惟此药不问南北夷夏山泽斥卤泥土沙石但有地则产其花叶根实皆可食食之则如药治病无毒生熟丸散无适不可愈食愈善乃使人骨髓满肌如玉长生药也主疗风痹痈缓癃疟疮痒不可胜言尤治瘿金疮海南无药惟此药生舎下迁客之幸也
　　集藻─文散句─增─楚屈原离骚─薋菉葹以盈室兮五言古诗─增─唐李白寻鲁城北范居士失道落苍耳中见范置酒摘苍耳作─鴈度秋色逺日静无云时客心不自得浩漫将何之忽忆范野人闲园飬幽姿茫然起逸兴但恐行来迟城壕失徃路马首迷荒陂不惜翠云裘遂为苍耳欺入门且一笑把臂君为谁酒客爱秋蔬山盘荐霜梨他筵不下筯此席忘朝饥酸枣垂北郭寒蔓东篱还倾四五酌自咏猛虎词近作十日欢逺为千载期风流自簸荡谑浪偏相宜酣来马上去却笑髙阳池　─原─杜甫驱竖子摘苍耳─江上秋已分林中瘴犹剧畦丁告劳苦无以供日夕蓬莠独不焦野蔬暗泉石卷耳况疗风童儿且时摘侵星驱之去烂澷任逺适放筐亭午际洗剥相蒙羃登牀半生熟下筯还小益加防瓜薤间依稀橘奴迹乱世诛求急黎民糠籺窄饱食复何心荒哉膏梁客富家厨肉臭战地骸骨白寄语恶少年黄金且休掷
　　七言律诗─增─元成廷珪寄周平叔先生就求苍耳子─周侯久不通书问夜夜沧江入梦频五月采来苍耳子防时分送白头人沙头酒熟田毛足港上船来海错新南北相望千百里老来幽独倍伤神
　　诗散句─增─唐李白─赠君卷葹草心断更何言
　　地菘
　　增─尔雅─茢薽豕首─注─本草曰彘颅一名蟾蜍兰今江东呼豨首─疏茢薽药草名一名天名精一名麦句姜一名虾蟇蓝一名天门精一名玉门精一名天蔓菁南人呼为地菘味甘辛故有姜称状如蓝故名虾蟇蓝香似兰故名蟾蜍兰　─本草纲目─天名精一名蚵蚾草一名活鹿草一名刘草【详见酉阳杂爼】一名皱面草一名母猪芥根名杜牛膝【见集效方】实名鹤虱【详见梦溪笔谈】嫩苖緑色似皱叶菘芥微有狐气长则起茎开小黄花如小野菊花结实如同蒿子相似最黏人衣服狐气尤甚炒熟则香其根白色如短牛膝根叶气味甘寒无毒子苦辛有小毒其功大抵只是吐痰止血杀虫解毒治乳蛾喉肿及小儿急慢惊风牙疼诸病尤有效
　　彚考─增─酉阳杂爼─天名精一名鹿活草昔青州刘宋元嘉中射一鹿剖五脏以此草塞之蹶然而起怪而拔草复倒如此三度密录此草种之多主伤折俗呼为刘草　─梦溪笔谈─地菘即天名精也世人既不识天名精又妄认地菘为火蔹本草又出鹤虱一条都成纷乱今按地菘即天名精盖其叶似菘又似名精故有二名鹤虱即其实世间有单服火蔹法乃是服地菘耳不当用火蔹
　　豨莶
　　原─豨莶【豨音喜莶音锨】一名希仙一名火锨草一名虎膏一名猪膏母一名狗膏一名黏糊菜【本草纲目云楚人呼猪为豨呼草之气味辛毒为莶猪膏虎膏狗膏皆因其气似及治虎狗伤也火锨当作火莶俗音譌尔近人复譌豨莶为希仙矣救荒本草言其嫩苖煠熟油盐调食故俗谓之黏糊菜】素茎有直棱兼有斑叶似苍耳微长似地菘而稍薄对节生茎叶皆有细毛肥壤一株分枝数十八九月开深黄小花子如同蒿子外萼有细刺黏人气味苦寒有小毒治金疮止痛断血生肉除诸恶疮浮肿治久疟痰癊风气麻痹骨痛膝弱风湿傅虎伤狗咬及诸虫毒
