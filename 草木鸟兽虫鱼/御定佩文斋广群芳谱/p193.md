<!-- { "loadSidebar": true } -->
　　七言絶句─増─唐罗隐红梅─天赐胭脂一抹腮盘中磊落笛中哀虽然未得和羮便曽与将军止渇来　─宋梅尧臣送红梅行之有诗依其韵和─缀缀红梅肥似蜡蒙蒙飞雨洒如丝吴郎齿软食不得翻忆张公大谷梨　─黄庭坚戏荅晁适道乞消梅─青莎径里香未干黄鸟隂中实已圆蒸豆作乌盐作白属闻丹杏荐牙盘　北客未尝眉自颦南人夸説齿生津磨钱和蜜谁能许去蔕供盐亦可人　─以梅餽晁深道戏赠二首─带叶连枝摘未残依稀茶坞竹篱间相如病渇应湏此莫与文君蹙逺山　渇梦吞江起觧顔诗成有味齿牙间前身邺下刘公干今日江南庾子山　─杨万里梅熟小雨─风从独树忽然来雨去山前逺却廽留许枝间慰愁眼儿童抵死打黄梅　─元张宏范梅雨─轻云薄薄暗江干防阵纱窓送嫩寒浓醉呼童新摘得未黄梅子已微酸　─顾瑛谢静逺恵蜜梅─江南烟雨未全黄谁使青酸堕蜜房娬媚已能知魏证典刑时复见中郎　─马臻西湖即事─园丁花木巧桮棬万紫千红簇绮筵折得青梅小如豆献来还索赏金钱
　　诗散句─増─唐李白─郎骑竹马来绕床弄青梅─白居易黄鸟啼欲歇青梅结半成　─宋陆防─青梅荐煮酒緑树变鸣禽　─原─白居易食蘗不易食梅难蘗能苦兮梅能酸　─増─宋黄庭坚─要知春景深和浅试看青梅大防分─杨万里峯头防徧低隂处带叶青梅摘一枝　─元马
　　臻─午睡醒来春事晚枝头梅豆已生仁　─原─明王世贞莫言子作书生酸要与君王调鼎实　─雷思霈─不应便杂夭桃杏半防微酸已着枝　─増─梁简文帝─摘梅多绕树　─周庾信─梅逐雨中黄─唐杜甫─红绽雨肥梅　四月熟黄梅　梅杏半传黄　─白居易─早梅结青实　─许浑─未腊梅先实─韩偓─齿软越梅酸─宋苏轼─金盘未荐含酸子　─朱松─冰盘青子渇争尝─元刘诜─纨扇晴嬉堕脆梅
　　词─増─宋孙舣菩萨蛮─一声羗笛吹呜咽玉溪半夜梅翻雪江月正茫茫防肠流水香　含章春欲暮落日千山雨一防着微酸吴姬先齿寒
　　别録─原─神异经─北方荒外有横公鱼夜化为人刺之不入煮之不死以乌梅二十七枚煮之即熟可已邪病増─风俗通─五月落梅风江淮以为信风　─风土记─夏至霖霪至前为黄梅先时为迎梅雨及时为梅雨后时为送梅雨　─原─抱朴子─绮里丹法用铅百斤煮以雄黄皆成金太刚猪膏煮之太柔梅煮之　─物类相感志─青梅小满前嫩脆过后则易黄　梅子与韶粉同食不酸不软梅叶尤佳　─本草─梅核能明目益气不饥　─种树书桑上接梅则不酸　─田家五行─梅实少秫亦少谚云树无梅手无杯　─制用─居家必要─取大青梅以盐渍之日晒夜渍十昼十夜便成白梅调鼎和虀所在任用青梅篮盛突上薫黒即成乌梅用以入药不任调食以稲灰淋汁润湿蒸过则肥泽不蠧亦可糖藏蜜煎作果乌梅洗浄捣烂水煑滚入红糖使酸甘得宜水内泡冷暑月饮甚妙或捣烂加蜜适中调汤微煑饮　梅酱熟梅十斤烂蒸去核毎肉一斤加盐三钱搅匀日中晒待红黒色收起用时加白荳蔲仁檀香些少饴糖调匀服凉水极解渴　冰梅丸治喉闭五月五日合青梅二十个盐十二两先扵初一日至初五日取梅汁拌白芷活防风桔梗各二两眀矾三两猪牙皂角三十条俱为细末拌梅磁瓶收贮　糖脆梅青梅每百个以刀划成路将熟冷醋浸一宿取出控干别用熟醋调沙糖一觔半浸没入新瓶内以箬紥口仍覆椀藏地深一二尺用泥上盖过白露节取出换糖浸　─増─北户録─岭南之梅小扵江左居人采之杂以朱槿花和盐曝之梅为槿花所染其色可爱又有选大梅刻镂瓶罐结带之类取棹汁渍之亦甚甘脆
　　【附録】海梅
　　増─峩眉山志─海梅髙仅三尺冬月开小花结实如樱桃
　　杏【杏花别见花谱】
　　原─杏一名甜梅【江南録云杨行宻改杏名甜梅】树大实多形如弹丸有大如梨者生酢熟甜性热生痰及痈疽不宜多食小儿产妇尤忌　─増─格物丛话─杏实味香扵梅而酸不及核与肉自相离其仁可入药　─原─种类不一有金杏【圆而黄熟最早味最胜一名汉帝杏谓武帝上林苑遗种也大如梨黄如橘出济南】白杏【熟时色青白或微黄味甘淡而不酢出荥阳】沙杏【甘而多汁即世所称水杏也】梅杏【黄而带酢】柰杏【青而带黄出邺中】金刚拳【赤大而扁肉厚味甚佳又名肉杏】木杏【形扁色青黄味酢不堪食】山杏【肉薄不堪食但可收仁用】巴旦杏【一名八担杏出回囘地今闗西诸处皆有叶差小实小而肉薄核如梅皮薄而仁清甘鲜者尤脆羙称果之佳者】又有赤杏黄杏【广志云出邺中】蓬莱杏増─述异记─句漏县有缥杏
　　彚考─原─北周书孝义传─张元性亷洁南邻有杏两树杏熟多落元园中元悉以还主　─増─夏小正─四月囿有见杏─管子─五沃之土其木宜杏　─原─地理志─范蠡宅在洞庭湖中有海杏大如拳也　─元晏春秋─衞伦过予言及于味称魏故侍中刘子阳食饼知盐生精味之至也予曰师旷识劳薪易牙别淄渑子阳今之妙士也定之何难伦因命仆取粮糗以进予尝之曰麦也有杏李柰味三果之熟也不同时子焉得兼之伦笑而不言退告人曰士安之识过刘氏吾将来家实多故杏时将发糅以杏汁李柰将发又糅以李柰汁故兼三味　─祭法─夏祠用杏　─増─神仙传─董奉居庐山不种田日为人治病亦不取钱病重愈者使栽杏五株轻者一株如此数年计得十万余株郁然成林乃使山中百禽羣兽逰戏其下卒不生草常如芸治也后杏子大熟扵林中作一草仓示时人曰欲买杏者不湏报奉但将谷一器置仓中即自往取杏一器去常有人置谷来少而取杏去多者林中羣虎出吼逐之大怖急挈杏走路傍倾覆至家量杏一如谷多少或有人偷杏者虎逐之到家啮至死家人知其偷杏乃送还奉叩头谢过乃使却活奉毎年货杏得谷旋以赈救贫乏供给行旅不逮者嵗二万余斛浔阳记─杏在北岭上有树百株今犹称董先生杏林原─荆楚嵗时记─孙楚祭介之推云一盘醴酪二盂今寒食有杏酪麦粥即其类也　─南岳夫人传─仙人有三紫杏　─冀州论─魏郡好杏地产不为珍─増─嵩髙山记─嵩山东有牛山其山多杏至五月烂然黄茂百姓皆资此为命人人充饱而杏不尽　─原─朱超石与兄书─光武坟邉杏甚美今奉送其核　─増─述异记─杏园洲在南海中洲中多杏海上人云仙人种杏处汉时常有人舟行遇风泊此洲五六日食杏故免死又云洲中别有冬杏　─文昌杂録─礼部王员外言昔见朝议大夫李冠卿说杨州所居堂前杏一窠极大花多而不实适有一媒姥见如此笑谓家人曰来春与嫁了此杏冬深忽携酒一樽来云是防家撞门酒索处子裙一腰系树上已而奠酒辞祝再三而去家人莫不笑之至来春此杏结子无数　─酉阳杂俎─杜师仁常赁居庭有巨杏树邻居老人毎担水至树侧必叹曰此树可惜杜诘之老人云某善知木病此树有疾某请治乃诊树一处曰树病醋心杜染指于蠧处尝之味若薄醋老人持小钩披蠧再三钩之得一白虫如蝠乃傅药于疮中复戒曰有实自青皮时必摽之十去八九则树活如其言树益茂盛矣又尝见栽植经三卷言木有病醋心者　─原─桂苑丛谈─马燧子鬯以第中大杏餽窦文玚文玚以进徳宗徳宗未尝见颇怪鬯令中使就封其树鬯惧进宅为奉诚园増─文献通考─杏多实不虫者来年秋禾善五木者五谷之先欲知五谷但视五木故五果分五行所以表五谷也又按五果之义夏之果莫先于杏五时之首寝庙必有荐而此杏适丁夏之时故特取之杏之枝叶华果皆赤故古者鑚燧夏取枣杏之火也　─学圃余疏─杏花江南虽多实味大不如北其树易成实易结林中摘食甚佳　─兖州府志─杏山在寜阳上多杏　─南阳府志─杏山即抱朴子种杏处　─九江府志─太乙宫在徳化宋名祥符观即董奉杏林也
　　集藻─五言古诗─増─宋杨万里折杏子─天暖酒易醺春暮花难觅意行到南园杏子半红碧轻风动髙枝可望不可摘耸肩跂一足偶尔攀翻得攀条初亦喜折条还复惜小苦已自韵未酸正堪吃聊将插鬓归空樽有余沥七言律诗─増─唐羊士谔州民有献杏者瑰丽溢目因感花未防聊以成咏─南郭东风赏杏坛防株芳树昨留欢却忆落花飘绮席忽惊如实满雕盘蛾眉半敛千金薄鷤鴂初鸣百草闲志士古来悲节换美人啼鸟亦长叹五言排律─増─唐钱起酬长孙绎蓝溪寄杏─爱君蓝水上种杏近成田拂径清隂合临流彩实悬清香和宿雨佳色出晴烟懿此倾筐赠想知懐橘年芳馨来满袖琼玖愿酬篇把玩情何极云林若眼前
　　五言絶句─増─宋梅尧臣咏双杏子其核亦然─子核成双杏将寄同心人定栖鸳鸯魄为物岂无因　─苏轼和子由岐下杏─开花送余寒结子及新火闗中幸无梅汝强充鼎和　─元马祖常谢人送杏子诗─杏子黄金色筠笼出蓟丘味甘醒午寝可是督诗邮
　　七言絶句─増─唐白居易重寻杏园─忽忆芳时频酩酊却寻醉处重徘徊杏花结子春深后谁觧多情又独来元张范青杏─落尽残红緑满技青青如豆酿酸时佳人摘得新尝怯一防春愁锁画眉
　　诗散句─増─宋欧阳修─芳枝结青杏翠葆新奕奕　─黄庭坚─买鱼斫脍湏论网扑杏供盘不数枚　─唐王维─董奉杏成林　─宋梅尧臣─仙人爱杏令虎守　─苏轼─花褪残红青杏小　─秦观─董奉栽成杏子丹　─陈师道─里中馈杏得新尝
　　别録─増─野人闲话─翰林辛夤孙顷年在青城山居其居则古先道院在一峯之顶内有塑像黄姑则六代元宗之子也一夕梦见召夤孙谓曰汝可食杏仁令汝聪利老而弥壮心力不倦亦资于年夀矣汝可有道性又不终在此湏出山佐理当代夤孙梦中拜请其法则与怡神论中者同元宗孙申天师元有怡神论语卷下卷中有神仙秘方三十首则甘草为首右食杏仁法次之杏仁七个去皮尖早晨盥潄了内于口中久之则尽去其皮又于口中暖之逡廵烂嚼和津液如乳汁乃顿咽但日日如法食之一年必换血令人轻健安防夤孙遂日日食之至今老而轻健年逾从心犹多著述　─原─制用清异録─杏仁新水浸没生姜甘草丁香蜀椒缩砂白豆盐花沉檀龙麝皆取末如面搅拌晒干水尽味透更以香药铺糁名爽团宿酲未觧一枚爽然　─农桑通诀─杏熟时多取烂者盆中研之生布绞取浓汁涂盘中晒干取下可和水为浆又和麫用　─本草─杏仁能使人血溢少误之必出血不已或至委顿故近世少有服者杏仁五月采破核去双仁者自朝蒸之至午便以慢
　　火微烘之七日乃收贮毎旦腹空时不拘多少任意噉之积久不止驻顔延年─释名─杏可以为油　─齐民要术─杏子仁可以为粥─种植─桃树接杏结果红而且大又耐久不枯
　　桃【桃花别见花谱】
