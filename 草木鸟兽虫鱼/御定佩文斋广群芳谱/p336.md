<!-- { "loadSidebar": true } -->
　　别录─原─修治─凡采得曝干火燎去毛童便浸透洗晒捣用或生或炒或酒醋盐水浸各从本方稻草煑之味不苦　香附之气平而不寒香而能窜其味辛能散微苦能降微甘能和乃足厥隂肝手少阳三焦气分主药而通下二经气分生则上行胸膈外达皮肤熟则下走两肾外彻腰足炒黑则止血得童溲浸炒则入血分而补虚盐水浸炒则入血分而润燥青盐炒则补肾气酒浸炒则行经络醋浸炒则消积聚姜汁炒则化痰饮得参术则补气得归苄则补血得木香则流滞和中得檀香则理气醒脾得沉香则升降诸气得芎防苍术则总解诸郁得栀子黄连则能降火热得伏神则交济心肾得茴香破故纸则引气归元得厚朴半夏则决壅消胀得紫苏葱白则解散邪气得三棱莪荗则消磨积块得艾叶则治血气防子宫乃气病之总司女科之主帅也
　　艾纳香
　　增─开宝本草─广志云艾纳出西国似细艾又有松树皮上绿衣亦名艾纳与此不同其气味甘温平无毒治恶气杀虫主腹冷泄痢伤寒五泄心腹注气止肠鸣下寸白烧之辟瘟疫合蜂窠浴脚气治癣辟蛇
　　兜纳香
　　增─海药本草─案广志云兜纳香出西海剽国诸山魏畧云出大秦国草类也气味辛平无毒温中除暴冷恶疮肿瘘止痛生肌并入膏用烧之辟远近恶气带之夜行壮胆安神与茅香柳枝煎汤浴小儿易长
　　藿香
　　增─南州异物志─藿香出海边国形如都梁可着衣服中─交州记─藿香似苏合　─本草纲目─藿香【豆叶曰藿其叶似之故名】
　　楞严经谓之兜娄婆香法华经谓之多摩罗跋香金光明经谓之鉢怛罗香湼槃又谓之迦算香苏颂曰岭南多有之人家亦多种二月生苗茎梗甚密作丛叶似桑而小薄六七月采之须黄色乃可收李时珍曰茎方有节中虚叶微似茄叶气味辛微温无毒治风水毒肿去恶气止霍乱心腹痛吐逆开胃温中快气香口
　　彚考─增─吴外国传─都昆在扶南南三千余里出藿香梦溪笔谈─酉阳杂爼记事多诞如云一木五香根旃檀节沉香花鸡舌叶藿胶薰陆此尤谬旃檀与沉香两木元异鸡舌即今丁香耳藿香自是章叶南方至多薰陆小木而大叶海南亦有薰陆乃其胶也今谓之乳头香五物迥殊原非同类　─王氏谈录─公言兰蕙二草今人盖无识者或云藿香为蕙草
　　集藻─颂─增─梁江淹藿香颂─桂以过烈麝以太芬摧沮天寿夭抑人文谁及藿香微馥微薰摄灵百仞养气青雰
　　【附录】藿山草
　　增─广东志─肇庆府徳庆州东北五里曰藿山峰峦郁秀上有草如藿香
　　麻伯
　　增─名医别录─麻伯一名君莒一名衍草一名道止一名自死生平陵如兰叶厚白裹茎实赤黑九月采根味酸无毒主益气出汗
　　相鸟
　　增─名医别录─相鸟一名鸟葵如兰香赤茎生山阳五月十五日采隂干味苦治隂痿
　　天雄草
　　增─名医别录─天雄草生山泽中状如兰实如大豆赤色味甘温无毒主益气
　　益妳草
　　增─本草拾遗─益妳草生永嘉山谷叶如泽兰茎赤高二三尺味苦平无毒治五痔止血炙令香浸酒服
　　香薷
　　原─香薷一名香茸一名香菜一名蜜蜂草【本草纲目云薷本葇玉篇云葇菜苏之类是也其气香其叶柔故以名之草初生曰茸食疗本草作香戎者非俗呼蜜蜂草象其花房也中州人呼为香菜以充蔬品】所在皆种但北土差少有野生者有家莳者方茎尖叶有刻缺似黄荆叶而小九月开紫花成穗有细子汴洛作圃种之暑月作蔬生茹十月采取干之图经本草云又有一种石香葇生石上茎叶更细色黄而辛香弥甚本草纲目云一名石苏高仅数寸叶如落帚叶与香薷同一物也但随所生而名尔气味辛微温无毒下气除烦热疗霍乱腹痛呕逆冷气脚气寒热解暑治水李时珍云世医治暑病以香薷饮为首药不知中暑有头痛发热恶寒烦燥口渴或泻或吐或霍乱者宜用有大热大渴汗泄如雨烦燥喘促或泻或吐乃劳倦内伤之症宜泻火益元若用香薷是重虚其表而益之热矣
　　别录─原─修治─八九月开花着穗时采取去根苗叶隂干勿犯火气服至十两一生不得食白山桃
　　爵牀
　　增─本草纲目─爵牀一名爵麻一名香苏苏恭曰此草生平泽熟田近道旁似香葇叶长而大或如荏且细俗名赤眼老母草李时珍曰原野甚多方茎对节与大叶香薷一样但香薷搓之气香而爵牀搓之不香微臭以此为别气味咸寒无毒治腰脊痛不得搘牀俛仰艰难除热可作浴汤疗血胀下气治杖疮
　　赤车使者
　　增─本草纲目─赤车使者一名小锦枝苏恭曰苗似香葇兰香叶茎赤根紫赤色八月九月采日干韩保升曰生荆州襄州根紫如蒨根二月八月采李时珍曰此与爵牀相类但以根色紫赤为别尔气味辛苦温有毒治风冷邪疰蛊毒症瘕五脏积气治恶风冷气服之悦泽肌皮好顔色
　　假苏
　　增─本草纲目─假苏一名姜芥一名荆芥一名鼠蓂【苏恭曰此即荆芥也姜芥声讹尔曰苏曰姜曰芥皆因气味辛香如苏如姜如芥也】苏颂曰处处有之叶似落藜而细初生香辛可噉人取作生菜古方稀用近世医家为要药并取花实成穗者曝干入药又有胡荆芥俗呼新罗荆芥又有石荆芥生山石间体性相近入药亦同李时珍曰荆芥原是野生今为世用遂多栽莳二月布子生苗炒食辛香方茎细叶似独帚叶而狭小淡黄绿色八月开小花作穗成房房如紫苏房内有细子如葶苈子状黄赤色连穗收采用之气味辛温无毒治寒热鼠瘘瘰疬生疮破结聚气下瘀血除湿疸去邪除劳渴冷风出汗傅丁肿肿毒作菜生熟皆可食并煎茶饮之散风热清头目利咽喉消疮肿袪风邪消疮毒
　　薄荷
　　原─薄荷一名菝一名蕃荷菜一名南薄荷一名吴菝一名金钱薄荷【本草纲目云薄荷食性本草作菝音跋活甘泉赋作茇葀字林作茇防俗讹为薄荷千金方作蕃荷又方音之讹也以苏州者为胜故谓之吴菝以别于胡菝也衍义云世称此为南薄荷以别于龙脑薄荷防编云金钱薄荷谓其叶小颇圆如钱也】二月宿根生苗清明前后分栽方茎赤色叶对生初生形长而头圆及长则尖人家多栽之吴越川湖多以代茶苏州所莳者茎小而气芳尤以产儒学前者为佳江西者稍麤川蜀者更麤气味辛凉无毒利咽喉口齿诸病治瘰疬疮疥风瘙瘾疹去舌胎语涩止衂血涂蜂螫蛇伤疗小儿惊热集藻─七言絶句─原─宋陆游题画薄荷扇─薄荷花开蝶翅翻风枝露叶弄秋妍自怜不及貍奴黠烂醉篱边不用钱　一枝香草出幽丛双蝶纷飞戏晚风莫恨邨居相识晩知名元向楚辞中
　　别录─增─晋束晳发记─猫以薄荷为酒谓饮之即醉也─物类相感志─薄荷去鱼腥─原─收采─凡收薄荷须隔
　　夜以粪水浇之雨后刈收则性凉不尔不凉　─制用─可生食同薤作虀相宜病薄荷勿食令人虚汗不止痩弱人久食动消渴病
　　地钱
　　增─酉阳杂爼─地钱叶圆茎细有蔓生溪涧边一曰积雪草亦曰连钱草　─本草纲目─积雪草一名胡薄荷一名海苏【陶景曰积雪草方药不用想此草以寒凉得名耳苏恭曰此草叶圆如钱荆楚人谓为地钱草】苏颂曰处处有之八九月采苗叶隂干用按天宝单行方云连钱草生咸阳下湿地亦生临淄郡济阳郡池泽中甚香俗间或云圆叶似薄荷江东吴越丹阳郡极多彼人常充生菜食之河北柳城郡尽呼为海苏好近水生经冬不死咸阳洛阳亦有之或名胡薄荷冦宗奭曰南方多有生隂湿地不必荆楚形如水荇而小面亦光洁微尖为异叶叶各生今人谓之连钱草盖取象也苏颂图经云胡薄荷与薄荷相类但味少甘生江浙间彼人多以作茶饮俗呼为新罗薄荷天宝方所用连钱草是也气味苦寒无毒治大热恶疮痈疽傅热肿丹毒治瘰疬鼠漏寒热男女血病
　　紫苏
　　原─紫苏一名赤苏【本草纲目云苏性舒畅行气和血故谓之苏曰紫曰赤以色名也】一名桂荏【尔雅云苏桂荏注云苏荏类故名桂荏】又一种白苏皆二三月下种或宿子在地自生茎方叶圆而有尖四围有钜齿肥地者面背皆紫瘠地背紫面青其面背皆白即白苏乃荏也紫苏五六月连根收采以火煨其根隂干则经久叶不落八月开细紫花成穗作房如荆芥穗九月半枯时收子子细如芥子而色黄赤又有一种花紫苏其叶细齿密纽如翦成状香色茎子并无异者人称回回苏茎叶子俱辛温无毒气辛入气分色紫入血分解肌发表行气寛中消痰利肺和血温中止痛定喘开胃安胎散风寒解鱼蟹毒治蛇犬伤为近世要药
　　彚考─增─沙州记─吉鲁尔之地不种五谷惟食苏子集藻─五言古诗─增─宋刘敞采紫苏─岁暮有秋望带经且亲锄今兹五月交盛阳精已徂养生寄空瓢虽乏未可虚止以营一饮形骸如此劬
　　别录─原─制用─叶生采作羮杀一切鱼肉毒嫩时采叶和蔬茹之或盐及梅卤作葅食甚香夏月作熟汤饮之务本新书─田畔近道可种苏以遮六畜收子打油燃灯甚明或熬之以油器物　─丹房镜源─苏子油能柔五金八石　─宋氏种植书─子与叶同功发散风气用叶清利上下用子　香紫苏采苏嫩心长三寸许勿见水约三斤用盐二两腌一宿梅卤浸三日晒干入甘草甘松白芷末拌匀掺收之　制细酸紫苏叶同茭白青梅作丝入白糖曝干细酸平时取咀咽之利瘕结消五鬲　云南紫苏头叶入梅酱腌一日取出用糖浸可作佳蔬其子醋浸甚爽酒　白苏子干收炒熟最香入糖煎拌芝蔴均为佳品　─禁忌─宋仁宗命翰林院定汤饮以紫苏热水为第一取其能下胸膈浮气也不知久则泻人真气
　　水苏
　　增─本草纲目─水苏一名鸡苏一名香苏一名龙脑薄荷一名芥蒩一名芥苴【此草似苏而好生水旁故名水苏其叶辛香可以煑鸡故有龙脑香苏鸡苏诸名芥蒩芥苴当作芥苏以其味辛如芥故名】三月生苗方茎中虚叶似苏叶而微长密齿面皱色青对节生气甚辛烈六七月开花成穗如苏穗水红色穗中有细子状如荆芥子可种易生宿根二月生沃地者苗高四五尺气味辛微温无毒理血下气清肺消谷除饮食辟口臭去邪毒辟恶气久服通神明轻身耐老
　　荠苧
　　增─本草纲目─荠苧一名臭苏一名青白苏【云其形似水苏而臭似白苏而青故有二名】处处平地有之叶似野苏而稍长有毛气臭山人茹之味不甚佳气味辛温无毒治冷气泄痢生食除胸间酸水挼碎傅蚁瘘
　　【附录】石荠苧
　　增─本草拾遗─石荠苧生山石间细叶紫花高一二尺山人用之味辛温无毒治风冷气疮疥瘙痒痔瘘下血煑汁服之
　　庵防
　　增─本草纲目─庵防一名覆闾【庵草屋也闾里门也此草乃蒿属者茎可以盖覆庵闾故以名之贞元广利方谓之庵防蒿】叶似菊叶而薄多细丫面背皆青高者四五尺其茎白色如艾茎而麤八九月开细花淡黄色结细实如艾实中有细子极易繁衍艺花者以之接菊子气味苦微寒无毒治五脏瘀血腹中水气胪胀留热风寒湿痹身体诸痛久服轻身延年不老疗心下坚隔中寒热周痹通经消食眀目駏驉食之神仙
　　【附录】对庐
　　增─名医别录─对庐似庵防八月采味苦寒无毒主疥疮久不瘳生肌除大热煑汁洗之
　　艾
