<!-- { "loadSidebar": true } -->
　　胜数作蜜极香而味带微苦谓之桧花蜜真竒物也欧阳公守亳时有诗曰蜂采桧花村落香则亦不独太清而已　─话腴─宋真宗朝寝殿侧有古桧秀茂不羣名御爱桧然横碍殿檐真皇意欲去之一夕风雷转折其枝时以为瑞　─中吴纪闻─白乐天为蘓州守时恩信及民皆敬而爱之甞植桧数本于郡圃后人目之为白公桧以况甘棠焉　─湖山胜槩─鳯凰山有交枝桧　─东游记顔庙中孤桧髙五丈许　─逰茅山记─茅峰之西麓有玉宸观门外有古桧千余皆逾抱纹左纽竒怪可画白马老君二殿前各桧一株尤古而竒　─西山逰记─碧云寺殿前二栝松十围隠千牛焉日出映之山中蓊蓊如青云起　─龙鸣山记─听松轩西即韩熙载读书堂遗址所植桧犹存　─原─梧浔杂佩─余甞憩两广公署前庭有榕桧二树骈生蟠根合体互相纠结异枝交防苍翠成帷每婆娑其下玩之不忍去　─増─福建志─王审知梦众僧奕奕有光所至有双桧并池旦寻而得之池曰浴圣桧曰息圣─原─曲阜孔庙殿前宣圣手植桧纹皆左纽上耸无枝而不朽每遇一代兴或圣君出则发一枝我朝太祖龙兴世宗继统曾两见真大异事　常州烈帝庙有独孤桧颍州灵坛观有再生桧
　　集藻─赋─
　　御制阙里古桧赋并序─孔子手植桧在杏坛之侧金贞祐间无复存矣元至元三十年再茁故处明宏治间又燬于火今所遗者不枯不荣屹立霜露而秀色独异抚摩久之乃作赋曰维槎枒之灵质实钧化之所钟标扶舆之竒特峙先圣之故宫涵元气以不朽与至道而俱崇尔其黛榦苍苍孤柯濯濯鹤骨初扶霜鳞未作俨茁轧以方舒类洪荒之忽凿谢缛采于春华完淳风于太朴夭矫拂勃星临露滴枝无取于樛樛叶全稀于摵摵夕飇度兮弗惊朝旭烘兮如涤伊间气之潜滋惟神爽之咸集徘徊延却宛转断连蟠屈兮若佾羽之在列耸削兮若簨簴之待悬则有筑以崇封沃以膏壤方以周防角以文磉足缩心歔目给神赏萝烟夺翠松籁失响于是楷因之而擢颍蓍感之而抽茎争葳防于弦诵之里齐扶疎于礼乐之庭朝菌惭兮一
　　旦大椿让兮千龄上泝真宰之功逺契无为之代均云行兮雨施等干始兮坤载畴则出混茫之中而居耳目之外与三才以并植绵歴禩其长在亦有扶桑海表若木山巅东瀛西极掲日摩天迹虽夸于神异植非出于文宣宜瞠乎其后矣邈无得而称焉
　　増─唐温岐再生桧赋─桧有再生之瑞天符圣运之兴挺松身而鳞皴迥出布柏叶而杳蔼相承隋道既穷则没身于乱土唐朝将建故发徳于休徴原夫日将兴而幽暗皆明君应期而纤微必表生于枯朽证受命于败徳之时长则繁华示寳祚于延庆之兆想夫拔陈根而已茂耸修榦以方妍凌朝而还宜宿露向晩而尤称新烟以状而方生荑之枯杨若此以理而喻易叶之僵栁昭然效殊祥以示后愿众瑞而居先嘉其擢本傍荣抽条迥秀歴朱夏而弥盛冒霜雪而不朽应昌业于龙潜之际岂曰无心彰圣徳于虎视之前孰云虚受徒观夫载光紫府効祉皇家竦亭亭之柯叶擢郁郁之辉华可以
　　播之于万古可以流之于四遐是知歴数归唐祯祥啓圣何厚地之朽木报上天之明命残阳未落宫庭之林薮忽生明月初悬玉砌之桂花复盛矧夫贞节独异髙标自持散芳气而微风乍动入重隂而宿鸟犹疑盖天所赞也亦神以化之客有生遇明时身防至徳穷胜负于朕兆慕休祥于邦国敢献赋以荣遂布之于翰墨─元祝尧手植桧赋─繄孔庭之乔木兮自夫子之文章
　　象三林以毓秀兮开万叶以流芳根诗书之正脉兮表吾道之昌长昔阙里之微言兮称后凋之松柏惟若木之柏叶松身兮固手之而不能释谅因材以栽培兮在人物以如一元气防乎其根兮集条理而大成日月拂乎其枝兮掲文明而上行映尼山之正色兮纷苍翠之曽敷承泗波之余泽兮润渗漉而不枯云风歘霍而经庭兮差芳气之袭予八音噌吰以砰磕兮忽升堂而惊顾鳯飘飖以衔图兮遥千载以来下麒麟有时而出兮或迟兹而逰豫彼春秋之风雨兮超震凌以自掲后七雄之斩艾兮曾不足动其一发金石嫓乎其坚刚兮縦百秦而何焚神左右以扶持兮知未防于斯文吾闻孔坛之杏兮配斯文以永久何兹桧之鼎峙兮亦兹杏之不朽信圣人之于万物兮无一物而不仁茍仁心一有所寓兮自当与天地而长春建深根而不防兮矻儒家之柱石今将指天地为期兮夀皇图于箕翼北极建杓而秉持兮奎璧灿然而成行扶桑昭晰以警兮条风发乎震方皇览乎六艺之芳润兮熙文运以再昌録孔氏之子孙兮揽庭秀而不敢忘访故家而爱其木兮当百倍乎甘棠命青阳使发敷兮起朱融使楙鬯戒颢收以来杀兮警神冥以孳养谓英材之并育兮待栋梁以为用矧先圣之亲植兮诚有土之所重嗟七十子面承挈提兮各抱材而有施何梁木之既壊兮余乃不得与兹桧而同时幸壁藏之亡恙兮瞻墙仭以有基托余隂以延伫兮结芳条而遐思衣前后之襜如兮恍洋洋而在斯虽朽质之莫雕兮亦求柯而为则喜斯道之有依兮遂游歌而不息歌曰桧之根兮轮囷桧之节兮嶙峋自周及元吾不知其几春桧之古兮有神桧之今兮有灵维元继周益将开千万亿载之文明
　　五言古诗─増─宋梅尭臣和曹光道风防三桧─飘风西北至树苦万繂牵君家三古桧繁根龙地纒其固谓不防朱栏拥青塼今同秀林木摧倒谁复怜安得百力士扶持尚可全慎勿伐作薪岂无庭燎然　─原─蘓轼和赵景贶栽桧─汝隂多老桧处处屯苍云地连丹砂井物化青牛君时有再生枝还作左纽文王孙有古意书室延清芬应怜四孺子不堕凡木羣体备松柏姿气含芝术薰初扶鹤立骨末出龙纒筋巢根白蚁乱网叶秋虫纷乃知蔽芾初甚要封植勤他年皮三寸狐鼠了不闻　─増苏轼王仲至侍郎见恵穉栝种之礼曹北垣下今百余日矣蔚然有生意喜而作诗─翠栝东南美近生神岳隂惜哉不可致霜根络云岑仙风振髙标香实陨平林偶随樗栎生不为樵牧侵忽惊黄茒岭稍出青玉鍼好事虽力取王城少知音岂无换鵞手但知觅来禽髙懐独夫子一见捐槖金得之喜不寐赠我意殊深公堂开后閤凡木愧华簪栽培一寸根寄子百年心常恐樊笼中摧我鸾鹤衿谁知积雨后寒芒晓森森恨我廹归老不见汝十寻苍皮护玉骨旦暮视古今何人风雨夜卧听饥龙吟　─郭祥正合肥何公桧部使者杨公潜古命予赋之─合肥有老桧得名自何公何公何代人名迹了莫穷髙枝偃羽盖低枝卧苍龙盘根彻厚地踈影落寒空荏苒九天碧仍为烟雾蒙相传魏武帝解甲休鐡骢甞坐此桧下吞吴未成功至今晦暝夕往往英风我公心好古清标耸千峰鉴赏挥巨笔丹青孰为工灿灿发明玉琤琤叩丝桐谈笑走兵役垣墙宻泥封拂拭枯折榦一助春风融愿回防山力移植明光宫　─原─陈师道次韵赵徳麟植桧─种木待成林为千年事目中趋百里宁同万牛费植桧三尺强已有凌云气生世能几何拟作千年计众人笑拍手君子用其意萧萧孤竹君忘言黙相契名以金石交椿杨皆奴婢缅懐万仭巅千丈蔚苍翠盘根泉石底用意霜雪外寜湏大厦材坐待斧斤至散为风雨声密作马牛蔽─増─金元好问济南庙中古桧同叔能赋─亭亭祠宫桧郁郁上云雨扶持几来年造物心独苦青余玉川润根入鐡崕古虽含栋梁姿斤斧安得取沇洑地中久骇浪思一鼓天柱屹不移水国奠平土乾坤此神物甲乙存世谱濑鄊留耳孙阙里传鼻祖秦松徒自污蜀柏共数防待十抱成兹焉重摩拊─明吴宽观孔林手植桧─鲁宫久已坏孔宅仍如新悠悠二千载手泽嗟犹存所存匪他物竒树当髙门矫矫歴霜雪青青出埃尘亲承时雨化生意常欣欣相传借文字烈火经嬴秦而此特萌蘖挺然异其羣羣木绕庭际合抱髙入云寻常岂得似隠起成旋文端如人索绹徽纆依然分米芾好竒士于道未必闻玩物有述作意与石丈均我来重谒拜欲去歩几廵维鲁多松柏断度见诗人徂徕与新甫遥瞻失嶙峋　─沈周七星桧海虞七星桧宜为羣木冠列生老子宫与邑作竒观广墀气萧森入门凛欲汗久信天地成沃知雨露灌植从萧梁其说我恐漫验斗形叵全七既毙其半三株实存难执嵗月各各具其异形容匪词翰西体裂多槁豁然敞三判东体活亦裂筋骸互续断北者蜷而秃袖破舞脱腕叶亦不暇叶榦亦不暇榦左文皮索绹孤蕝顶留繖槎折象齿跷瘿决鬼目烂疏越复丛穴骳骫仍轩岸蛟挛及猊跛努力不得窜矛长及劒短接战惊楚汉如此纷怪骇聃君不能按知遭几雷厄还屡兵火难生死付冥然造物反被玩君子重贞固顽丑小人谰缘髙坐吹箫我欲呼鹤鹳从根觅埋丹浇泉觊红灿长生就其防永作婆娑伴─邓韨致道观七星桧─琳宫何岧嶤爽气凌青苍中有古桧树传植自萧梁嵗逺四树存如斗酌天浆东株耸而老庆歴补其亡中株丽琼坛少日嬉其旁枿动手可撼鐡柱鎻蛟猖今已翦不遗彼盗其香两株在东南偃盖覆修廊攅枝细而宻叶聚如针芒拥挺析三本纠结连肺肠龙也方出海挟以子母将两株在西南赤立肤无霜偃蹇捎殿角督力示坚强龙也得云雾攫骛不复翔六子莫囚锁帝招遣巫阳北株最怪异不与羣木行质榦尽屈鐡夭矫互低昂辨叶知乃树寻柯惑其方众视兴怪叹应接不得遑乍疑古蚩尤蓄力抗轩黄拓臂运五兵有徒实跳踉劲者弩脱括弯者弧方张横者夺槊舞坚者操矛锵何乃大小柯亷脊如斧螳怒虬防山出隠雾势腾骧理断一丝续肤削流乳肪我语非强聒细视乃知详四桧皆左纽玉晨逺相望霁晴亦黯昏黑常晶光仙真护呵久山鬼凭藉长至今空翠表劒佩时将将蜀庙青铜柏涿郡羽葆桒圗经俨封殖况我桑梓乡入景星月夜清唳彻虚皇移酒与桧饮风露袭绡裳石田写东树髙词振琳琅遗墨付好事烟姿涨云房我诗费摹写传之起诪张録诗冠巨图尚与桧作堂─原─施显七星桧─琳宫桧森森蟉枝郁苍翠植时应斗宿数列三之四龙鳞缀苔圎香叶凝烟细节操歴冰霜大材难小试匠石偶来见错愕相惊视─吴纳七星桧─仙坛有古桧森列同七星云是梁家种古怪如龙形东苏护朽骨新枝复青青造化呈竒观拱卫烦山灵谁栽若此树阅嵗逾千龄
