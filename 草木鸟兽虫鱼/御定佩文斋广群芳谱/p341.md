<!-- { "loadSidebar": true } -->
　　集藻─赞─增─晋郭璞芣苢赞─车前之草别名芣苢王防之云其实如李名之相乱在乎疑似
　　七言絶句─原─唐张籍荅开州韦使君寄车前子─开州午日车前子作药人皆道有神慙愧使君怜病眼二千里外寄闲人
　　诗散句─増─唐白居易─芣苢春来盈女手
　　别录─原─修治─凡用须以水淘洗去泥沙晒干入汤液炒过用入丸散酒浸一宿蒸熟研烂作饼晒干焙研　制用─陆玑言嫩苖作茹大滑　王旻山居录有种车前翦苖食法昔人常以为蔬矣今野人犹采食之　─本草纲目─欧阳公常得暴下病国医不能治夫人买市人药一帖进之而愈力叩其方则车前子一味为末米饮服二钱匕云此药利水道而不动气水道利则清浊分而谷藏自正矣
　　狗舌草
　　增─唐本草─狗舌生渠堑湿地春生叶似车前而无文理抽茎开花黄白色四月五月采茎暴干气味苦寒有小毒治虫疥瘙疮杀小虫涂之即瘥
　　鳢肠
　　增─本草纲目─鳢肠一名莲子草一名旱莲草一名金陵草一名墨烟草一名墨头草一名墨菜一名猢孙头一名猪牙草【鳢乌头也其肠亦乌此草柔茎断之有墨汁出故名俗呼墨菜是也细实颇如莲房故得莲名】苏颂曰处处有之南方尤多此有二种一种叶似栁而光泽茎似马齿苋髙二三尺开花细而白其实若小莲房一种苖梗枯瘦颇似莲花而黄色实亦作房而圆南人谓之连翘者二种折其苖皆有汁出须臾而黑俗谓之旱莲子李时珍曰旱莲有二种一种苖似旋覆而花白细者是鳢肠一种花黄紫而结房如莲房者乃是小连翘也炉火家亦用之气味甘酸平无毒乌须固齿止血排脓傅一切疮系臂截疟
　　连翘
　　增─尔雅─连异翘─注─一名连苕又名连草─疏─案本草连翘一名兰华一名折根一名轵一名三廉　─图经本草─近汴京及河中江寜润淄泽兖鼎岳利诸州南康军皆有之有大小二种大翘生下湿地或山冈上青叶狭长如榆叶水苏辈茎赤色髙三四尺独茎梢间开花黄色秋结实似莲内作房瓣根黄如蒿根八月采房其小翘生冈原之上花叶实皆似大翘而细南方生者叶狭而小茎短才髙一二尺花亦黄实房黄黑内含黑子如粟粒亦名旱莲南人用花叶今南方医家説云连翘有两种一种似椿实之未开者殻小坚而外完无跗萼剖之则中解气甚芳馥其实才干振之皆落不着茎也一种乃如菡萏殻柔外有跗萼抱之而无解脉亦无香气干之虽久着茎不脱此甚相异此种江南下泽间极多如椿实者乃自蜀中来入用胜似江南者据本草则亦以蜀中者为胜然未见其茎叶也气味苦平无毒　─珍珠囊连翘之用有三泻心经客热一也去上焦诸热二也为疮家圣药三也
　　蒴藋
　　增─本草纲目─蒴藋一名接骨草【苏恭曰即陆英也苏颂曰陆英当是蒴藋花也】陶景曰生田野所在有之春抽苖茎有节节间生枝叶大似水芹春夏采叶秋冬采根茎宼宗奭曰花白子初青如绿豆颗每朶如盏面大又平生有一二百子十月方熟红李时珍曰每枝五叶气味酸温有毒风瘙瘾身痒湿痹可作浴汤止疟破症块治丹毒
　　水英
　　增─图经本草─水英生永阳池泽及河海边临汝人呼为牛荭草河北信都人名水节河内连内黄呼为水棘剑南遂寜等郡名龙移草淮南诸郡名海荏岭南亦有土地尤宜茎叶肥大名海精木亦名鱼津草蜀人采其花合面药骨风疾不宜鍼灸及服药唯取此草煮浸即瘥
　　海根
　　增─本草拾遗─海根生防稽海畔山谷茎赤叶似马蓼根似菝葜而小番人蒸而用之气味苦小温无毒治霍乱中恶鬼气疰忤喉痹蛊毒痈疽游蛇毒
　　火炭母草
　　增─图经本草─火炭母草生恩州原野中茎赤而柔似细蓼叶端尖近梗形方夏有白花秋实如椒青黑色味甘可食气味酸平有毒去皮肤风热流注骨节痈肿疼痛捣烂以盐酒炒傅肿痛处
　　三白草
　　增─本草纲目─三白草【陈藏器曰此草初生无白入夏叶端半白如粉农人之莳田三叶白则草便莠故谓之三白】生田泽畔八月生苖髙二三尺茎如蓼叶如章陆及青葙四月其颠三叶面上三次变作白色余叶仍青不变俗云一叶白食小麦二叶白食梅杏三叶白食黍子五月开花成穗如蓼花状而色白微香结细实根长白虚软有节须状如泥菖蒲根气味甘辛寒有小毒治水肿脚气消痰破癖除积聚消丁肿捣汁服除疟及热痰小儿痞满根疗脚气风毒煎汤洗癣疮
　　蚕茧草
　　增─本草拾遗─蚕茧草生湿地如蓼大茎赤花白东土亦有之气味辛平无毒治诸虫咬毒煮服之亦捣傅诸疮
　　蛇茧草
　　增─本草拾遗─蛇茧草生平地叶似苦枝而小节赤髙一二尺种之辟蛇捣傅蛇虺毒虫等螫又一种草茎圆似芊亦傅蛇毒
　　虎杖
　　增─尔雅─蒤虎杖─注─似红草而麤大有细刺可以染赤本草纲目─虎杖一名苦杖一名大虫杖一名斑杖一名酸杖【杖言其茎虎言其斑也】苏颂曰今出汾州越州滁州处处有之三月生苖茎如竹笋状上有赤斑初生便分枝子叶似小杏叶七月开花九月结实南中出者无花根皮黑色破开即黄似栁根亦有髙丈余者宼宗奭曰大率皆似寒菊然花叶茎蕊差大为异仍茎叶淡黑斑六七月旋旋开花至九月中方已花片四出其色如桃花差大而外微深陜西山麓水次甚多李时珍曰其茎似荭蓼其叶圆似杏其枝黄似栁其花状似菊色似桃气味微温无毒通经破留血症结治风在骨节大热烦躁五淋肠痔烧灰贴诸恶疮
　　蒺藜
　　原─蒺藜一名茨【尔雅云蒺藜楚辞作薋本草纲目云蒺疾也藜利也茨刺也其刺伤人甚疾而利也】一名升推一名旁通一名休羽一名屈人一名止行【皆因其伤人也】多生道旁及墙头叶四布茎淡红色旁出细茎一茎五七叶排两旁如初生小皁荚叶圆整可爱开小黄花结实每一朶蒺藜五六枚圑砌如扣每一蒺藜子如赤根菜子及小菱三角四刺子有仁味苦无毒治恶血破积聚消风下气健筋益精坚牢牙齿久服长肌肉明目轻身炒黄去刺磨麪或蒸食可以救荒
　　彚考─原─易─据于蒺藜─疏─蒺藜之草有刺而不可践也诗风─墙有茨不可埽也　─增─诗小雅─楚楚者茨─韩诗外传─春植蒺藜夏不得采其叶秋得其刺焉　─博物志─岁欲旱旱草先生旱草谓蒺藜也
　　集藻─文散句─增─楚屈原离骚─薋菉葹以盈室兮─汉东方朔七谏─蒺藜蔓乎东厢
　　诗散句─增─唐栁宗元─古道饶蒺藜萦廻古城曲别录─增─尔雅翼─铁蒺藜菱角等起于隋时征辽为之然六韬中已有此物鼂错传谓之渠荅诸葛亮卒于五丈原魏人追之长史杨仪多布铁蒺藜则其来已久　─埤雅─兵家铸铁为之以梗敌路亦呼蒺藜─原─修治─凡使拣净从午蒸至酉晒干木臼舂令刺尽酒拌蒸从午至酉晒干用炒去刺亦可不计丸散用皆去刺　─服食神仙秘防─蒺藜子七八月熟时収取一石日干舂去刺杵为末每服二钱新汲水调下日三勿令中絶断谷长生服之一年以后冬不寒夏不热二年老者复少髪白复黑齿落更生服之三年身轻长生　本地蒺藜八九月将熟时収取根茎花实不拘多少洗净水熬数沸以烂为度大盆内木杓碾烂滤净汁锅内熬至稀稠调匀每一觔入蜂蜜四两熬一沸装入磁礶埋土内去火毒每空心温酒调下一两大有补益
　　【附录】沙苑蒺藜
　　原─沙苑蒺藜【按本草谓之白蒺藜】出陜西同州沙苑牧马草地近道亦有之细蔓绿叶绵布沙上七月开花黄紫色如豌豆花而小九月结荚长寸许形扁缝在腹背与他荚异中有子似羊内肾大如黍粒褐绿色味甘温无毒微腥补肾治腰痛虚损劳乏
　　谷精草
　　原─谷精草【本草纲目云谷田余气所生故曰谷精】一名文星草一名戴星草一名流星草【开宝本草云白花似星故有戴田诸名】处处有之収谷后生荒田中一科丛生叶似嫩谷秧抽细茎髙四五寸茎头有小白花如乱星九月采花隂干气味辛温无毒治头风痛目盲翳膜痘后生翳目中诸病加而用之良明目退翳功在菊花上餧马令肥主虫颡毛焦病又有一种茎硬长有节根微赤出秦陇
　　海金沙
　　增─本草纲目海金沙一名竹园荽【其色黄如细沙也谓之海者神异之也俗名竹园荽象叶形也】江浙湖湘川陜皆有之生山林下茎细如线引于竹木上髙尺许其叶细如园荽叶而甚薄背面皆青上多皱文皱处有沙子状如蒲黄粉黄赤色不开花细茎坚强其沙及草皆可入药气味甘寒无毒通利小肠疗伤寒热狂治湿热肿满五淋解热毒气
　　地杨梅
　　增─本草拾遗─地杨梅生江东湿地苖如沙草四五月有子似杨梅气味辛平无毒治赤白痢取茎子煎汤服
　　水杨梅
　　增─本草纲目─水杨梅一名地椒生水边条叶甚多生子如杨梅状庚辛玉册云地椒一名水杨梅多生近道隂湿处荒田野中亦有之丛生苖叶似菊茎端开黄花实类椒而不赤可结伏三黄白矾制丹砂粉霜气味辛温无毒治疔疮肿毒
　　地蜈蚣草
　　增─本草纲目─地蜈蚣草生村落堘野间左蔓延右右蔓延左其叶密而对生如蜈蚣形其穗亦长俗呼过路蜈蚣其延上树者呼飞天蜈蚣根苖皆可用气味苦寒无毒
　　半边莲
　　增─本草纲目─半边莲小草也生隂湿堘堑边就地细梗引蔓节节而生细叶秋开小花淡红紫色止有半边如莲花状故名又呼急解索气味辛平无毒治蛇蚘伤捣汁饮以滓围涂之又治寒齁气喘及疟疾
　　紫花地丁
　　增─本草纲目─紫花地丁一名箭头草一名独行虎一名羊角子一名米布袋处处有之其叶似栁而微细夏开紫花结角平地生者起茎沟壑边生者起蔓普济方云乡村篱落生者夏秋开小白花如铃儿倒垂叶微似木香花之叶此与紫花者相戾恐别一种也气味苦辛寒无毒治一切痈疽发背疔肿瘰疬无名肿毒恶疮
　　鬼鍼草
　　增─唐本草─鬼鍼草生池畔方茎叶有桠子作钗脚着人衣如鍼北人谓之鬼鍼南人谓之鬼钗气味苦平无毒治蜘蛛蛇咬杵汁服并傅之
　　独用将军
　　增─唐本草─独用将军生林野中节节穿叶心生苖不时采根叶用气味辛无毒治毒肿乳痈解毒破恶血
　　【附录】留军待
　　增─唐本草留军待生剑州山谷叶似楠而细长采无时味辛温无毒主肢节风痛折伤瘀血五缓挛痛
　　见肿消
　　增─图经本草见肿消生筠州春生苖叶茎紫色髙一二尺叶似桑而光面青紫赤色采无时气味酸涩有微毒消痈肿及狗咬捣叶贴之
　　攀倒甑
　　增─本草纲目─攀倒甑生宜州郊野茎叶如薄荷一名斑杖一名接骨气味苦寒无毒解利风热烦渴狂躁捣汁服
　　水甘草
　　增─图经本草─水甘草生筠州多在水旁春生苖茎青叶如栁无花土人十月八月采单用不入众药气味甘寒无毒治小儿风热丹毒同甘草煎饮













　　御定佩文斋广羣芳谱卷九十六
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷九十七
　　药谱
　　大黄
