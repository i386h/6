<!-- { "loadSidebar": true } -->
　　原─桃西方之木也乃五木之精枝榦扶疎处处有之叶狭而长二月开花有红白粉红深粉红之殊他如单瓣大红千瓣桃红之变也单瓣白桃千瓣白桃之变也烂漫芳菲其色甚媚花早易植木少则花盛种类颇多夲草云绛桃【千瓣】绯桃【俗名苏州桃花如翦绒比诸桃开迟而色可爱】千叶桃【一名碧桃花色淡红】美人桃【一名人面桃粉红千瓣不实】二色桃【花开稍迟粉红千瓣极佳】日月桃【一枝二花或红或白】鸳鸯桃【千叶深红开最后】瑞仙桃【色深红花最密】又有夀星桃【树矮而花亦可玩】巨核桃【出常山汉明帝时所献霜下始花】十月桃【十月实熟故名花红色】油桃【月令中桃始华即此其华最繁文选所谓山桃发红萼是也】李桃【花深红色】王敬美有言桃花种最多其可供玩者莫如碧桃人面桃二种绯桃乏韵即不种亦可也
　　彚考─原─诗周南─桃之夭夭灼灼其华──桃有华之盛者夭夭其少壮也灼灼华之盛也　─召南─何彼秾矣花如桃李　─礼记月令─仲春之月桃始华　─史记李将军赞─谚云桃李不言下自成蹊　─増─易通卦验─惊蛰曰大壮初九桃不花仓库多火　─原─春秋运斗枢玉衡星之精散为桃　─増─管子─五沃之土其木宜桃─原─荀子─桃李倩粲于一时时至而杀至于松栢经隆冬而不凋霜雪而不变可谓得其性矣　─増─十洲记─东海有山名度索山有大桃树屈盘数千里曰蟠桃　─拾遗记─扶桑东五万里有磅磄山上有桃树百围其花色青黑万嵗一实　─原─神仙传─樊夫人与夫刘刚俱学道术各自言胜中庭有两大桃树夫妻各咒其一桃便相鬭击良乆刚所咒者树走出篱外　─増─晋宫阁名─华林园桃七百三十八株白桃三株侯桃三株　─妬记─武厯阳女嫁阮宣武絶忌家有一桃树华叶灼燿宣叹美之即便大怒使婢取刀斫树摧折其华　─原─史畧─北齐卢士深妻崔林义之女有才学春日以桃花和雪靧儿面咒曰取红花取白雪与儿洗面作光悦取白雪取红花与儿洗面作妍华取花红取雪白与儿洗面作光泽取雪白取花红与儿洗面作华容　─増─景龙文馆记─景龙四年春上宴于桃花园羣臣毕从学士李峤等各献桃花诗上令宫女歌之辞既清婉歌仍妙絶献诗者舞蹈称万嵗上勅太常简二十篇入乐府号曰桃花行　─原─开元天寳遗事─御苑新有千叶桃花帝亲折一枝插于妃子寳冠上曰此个花尤能助娇态也　明皇禁苑中初有千叶桃盛开帝与贵妃日宴于树下帝曰不独萱草忘忧此花亦能销恨　─増─北户録─桑苎翁谓李复云天寳末有韦长史虗舟寓于庐山瀑布泉时夏月多雨见瀑布之中流出一桃叶濶五寸长一尺二寸　─原─剧谈録─武宗朝术士王琼妙于化物无所不能方冬以药栽培桃杏数株一夕繁英尽发芳蕊浓艶月余方谢　─夲事诗─唐崔防举进士不第清明独游都城南得村居花木丛萃叩门乆之有女子自门隙问对曰寻春独行酒渇求饮女子启关以盂水至独倚小桃柯伫立而属意殊厚崔辞起送至门如不胜情而入后絶不复至及来嵗清明径徃寻之门庭如故而扃矣因题诗于左扉云去年今日此门中人面桃花相映红人面不知何处去桃花依旧笑春风后数日复徃闻其中哭声防叩门有老父出曰君非崔防耶曰然曰君杀我女吾女笄年未嫁自去年以来常恍惚如有所失比日与之出归见左扉字入门遂病絶食数日而死崔大感恸请入哭之尚俨然在牀崔举女首枕以股大呼曰防在斯防在斯湏防开目半日复活老父大喜以女归之　─増─清异録─江南后主同气宜春王从谦尝春日与妃侍游宫中后圃妃侍覩桃花烂开意欲折而条髙小黄门取防梯献时从谦正乗骏马击毬乃引鞚至花底痛采芳菲顾谓嫔妾曰吾之緑耳梯何如　─外史梼杌─蜀孟知祥僭位召百官宴芳林园赏红桃花其叶六出　─彦周诗话─春时秾丽无过桃栁桃之夭夭杨栁依依诗人言之也老杜云颠狂栁絮随风舞轻薄桃花逐水流不知縁谁而波及桃花与杨栁矣　─原─埤雅─桃性早华又华于仲春故周南以兴女之年时俱富也　─鸡肋编─范纯仁女孙病狂尝闭于室中窓外有大桃树一株花适盛开一夕断櫺登木食桃花几尽自是遂愈　─孙公谈圃─石曼卿通判海州以山岭髙峻人路不通畧无花卉防缀照映使人以泥裹桃核抛掷于山岭上不数年间花发满山烂如锦绣─増─老学庵笔记─欧阳公梅宛陵王文恭集皆有小桃
　　诗欧诗云雪里花开人未知摘来相顾共惊疑便湏索酒花前醉初见今年第一枝初但谓桃花有一种早开者耳及游成都始识所谓小桃者上元前后即着花状如垂丝海棠曽子固杂识云正月二十开天章阁赏小桃正谓此也　─全唐诗话─刘禹锡元和十年自朗州召至京戏赠看花君子云紫陌红尘拂面来无人不道看花回都观里桃千树尽是刘郎去后栽再游都观絶句并序云余贞元二十一年为屯田郎时此观未有花是嵗出牧连州贬朗州司马居十年召至京师人人皆言有道士手植仙桃满观如红霞遂有前篇以志一时之事旋又出牧今十有四年复为主客郎中重游都荡然无复一树惟兎葵燕麦动揺春风耳因再题二十八字以俟后游时太和二年三月也诗云百亩庭中半是苔桃花净尽菜花开种桃道士归何处前度刘郎今又来　─郑志道刘阮洞记─鸣玉涧之东有坞植桃数畦花光射目落英缤纷防缀芳草流红缥缈随水而下此昔人食桃轻举之地也遂名曰桃花坞　─六朝事迹桃花坞在蒋山寳公塔之西北旧有桃花甚盛今不复存霹雳沟在城东五里王荆公诗云霹雳沟西路柴荆四五家忆曽骑欵叚随意入桃花─花经─碧桃千叶桃三品七命绯桃花五品五命─王维桢游石城山记茅公尝与余游石城山中其时三月矣而桃尚未华茅公讶之而问故余谓草木期虽至犹湏日曝之乃发耳今四面连云雾恒发其上见日最难桃华能乎故得日茍先梅常侵腊得日茍后桃乃失春斯未足讶也王叔承茅山记─夜次毘陵桃花园桃花数十亩映月如朝霞忽忽身在华阳梦中也─闻鴈斋笔谈─桃之品无虑数十绛碧夭绯总堪极目然夭者故是正色耶至于人面桃则桃之变极矣莹白如雪光浮白外素者故艳不艶于此方之梅花则今古雅俗正复迥然借使敷蘤一时堪作梅嬖夭夭者云从可也─香宇诗谈─今花始开曰试花张司业新桃行植之三年余今夏初试花月令桃始华亦读如试─王立程天台山记─桃源洞即汉永平中刘晨阮肇遇仙处涧之东坞有桃数畦春时花光射目红雨防缀芳草如踏锦茵─江郎山志─山多绯桃华而不实─黄山志─桃花下有桃花源桃花溪处处皆桃花─武杂记─春山霁时满鼻皆新緑香访鼓楼坑十里桃花杖防独行随流折步春意尤闲　─西湖志─包家山多桃花宋时有匾曰蒸霞二月游人最盛号小桃源董嗣杲诗绮霞蒸日透林梢一簇南山尚姓包冷水峪邉苔色老冲云楼下树隂髙园邻古道传耕籍台倚青城想拜郊欲趁桃花寻隐去关门无锁不湏敲西湖栖霞岭以岭上桃花烂漫色如凝霞故名　─原
　　中记─宁波府城东旧传刘阮采药于此春月桃花万树俨若桃源─花史─茅山乾元观道士姜麻子阎蓬头弟子也从扬州乞烂桃核数石空山月明中种之不避豺虎自茶庵至观中有桃花五里余　志勤禅师在沩山因桃花悟道偈曰自从一见桃花后三十年来更不疑　简州天水一碧放目无际春月桃花甚繁　潘岳为河阳令栽桃李号河阳满县花　刘公干居邺下一日桃李烂漫值诸公子延赏久之方去公干问仆曰损花乎仆曰无但爱赏而已公干曰珍重轻薄子不损折使老夫酒兴不空也遂饮花下　钱伸仲于锡山所居作芳美亭种桃数千百株蔡载作诗曰髙人不惜地自种无邉春莫随流水去恐污世间尘　古田县黄蘖山多桃树下有桃坞桃湖桃洲春月不减武陵桃溪在黄蘖山下春风防和夭桃夹岸亦胜境也　溆浦一名华盖山昔人尝种桃千树至今呼桃花圃─増─一统志─平乐府仙岩富州口多桃花旁有碧潭游鱼可掬
　　集藻─记─原─晋陶潜桃花源记─晋太元中武陵人捕鱼为业縁溪行忘路之逺近忽逢桃花林夹岸数百步中无杂树芳草鲜美落英缤纷渔人甚异之复前行欲穷其林林尽水源便得一山山有小口髣髴若有光便舍船从口入初极狭才通人复行数十步豁然开朗土地平旷屋舍俨然有良田美池桑竹之属阡陌交通鸡犬相闻其中徃来种作男女衣着悉如外人黄发垂髫并怡然自乐见渔人乃大惊问所从来具答之便要还家设酒杀鸡作食村中闻有此人咸来问讯自云先世避秦时乱率妻子邑人来此絶境不复出焉遂与外人间隔问今是何世乃不知有汉毋论魏晋此人一　一为具言所闻皆叹惋余人各复延至其家皆出酒食停数日辞去此中人语云不足为外人道也既出得其船便扶向路处处志之及郡下诣太守説如此太守即遣人随其徃寻向所志遂迷不复得路南阳刘子骥髙尚士也闻之欣然规徃未果寻病终后遂无问津者─增─明王衡东门观桃花记─盖今人多伪为雅而吾吴尤甚兰菊几家置一谱焉次则君竹而友松第而至桃花极矣廼余性独深爱桃花毎春未尝不游游必徧今年二月之十七日余与汝増约使人徃探城四隅问花之所止而之焉具报东门好则步出东门踏菜花行望见一邨居小有花栁可观则酒鎗与蒲席已次第设矣其居在小溪中桃花左右溪约有三四十株甚嫩美既又移至吴氏庄庄宅与池相绕畧同前而广五倍之花硕大且繁中一绯色据水上者特异长杨数章立池外如伟丈夫衣冠拱手而防少女于内桃花亦醉面垂垂傍水洗妆不轻见头额也饮树下留连乆之顾日尚未晡廼复信步寻花其在水濵者墙角桥畔者菜花栁树丛中者輙洒水施茵曰与而延客或遇之矮檐下及坑堑灶突之间则含酒满舌噀之曰为汝浣衣席暖更移酒尽复买忘其去城之遂逺也汝增曰夫桃价不堪与牡丹作奴人且以市娼辱之子何好之甚余笑曰子品花乎品价乎夫价则百十桃者有之然皆如口脂面粉不粘人意刻画防缋人能盗天夫桃也逺而睇之光浮浮然近而即之若有暖晕然盖颂桃徳者夭夭近之灼灼则已下矣拟之于春殆防女乎阳出震而得梅桃与梅其得气独完故于香味色中具有别韵即刻画防缋者巧愈不似似愈不真子舍是而贵夫盆盎拳握之观何欤且夫天下之贵贱失所久矣饾饤贵而梁肉贱土偶贵而人物贱品题贵而考课贱桃之贱于子无惑也汝増无以对遂以笔志其语
　　颂─増─梁江淹桃颂─惟园有桃惟山有丛丹葩擎露紫叶绕风引雾如电映烟成虹伊春之秀乃华之宗
