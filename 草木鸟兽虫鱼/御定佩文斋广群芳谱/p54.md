<!-- { "loadSidebar": true } -->
　　原薇【字说云微贱所食因谓之薇】一名野豌豆一名大巢菜【本草项氏曰巢菜有大小二种大者即薇乃野豌豆之不实者小者即东坡所谓元修菜也】　─增─尔雅薇垂水注生于水边疏草生于水滨而枝叶垂于水者曰薇─说文薇似藿　─陆玑诗疏薇山菜也今官园种之以
　　供宗庙祭祀　─通志─薇生水旁叶如萍　─原─生麦田及原隰中本草云非水草也茎叶气味皆似豌豆其藿作蔬入羮皆宜
　　彚考─原─诗召南─陟彼南山言采其薇　─小雅─采薇采薇薇亦作止　山有蕨薇　─增─史记伯夷传武王巳平殷乱天下宗周而伯夷叔齐耻之义不食周粟隐于首阳山采薇而食之作歌曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣─三秦记夷齐食薇三年顔色不异武王诫之不食而死
　　集藻─文散句─增─楚屈原天问惊女采薇鹿何祐五言古诗─原─唐白居易续古诗─朝采山上薇暮采山上薇歳晏薇亦尽饥来何所为坐饮白石水手把青松枝击节独长歌其声清且悲枥马非不肥所苦长絷维豢豕非不饱所忧竟为牺行行歌此曲以慰常苦饥诗散句─原─唐杜甫─繋书无浪语愁寂故山薇　─增─李频家住东臯下好采旧山薇　─原─明冯琦─图南吾岂敢愿托北山薇　─增─唐张九龄采薇南山岑　─杜甫─山中疾采薇　─许浑─白云空长越山薇
　　蕨
　　原─蕨一名虌【尔雅云蕨虌注云广雅云紫藄非也江西谓之虌陆玑诗疏云山菜也周秦曰蕨齐鲁曰虌埤雅云状如大雀拳足又如其足之蹷也故谓之蕨俗云初生亦类鳖脚故曰虌也】　─增─齐民要术二月中髙八九寸老有叶瀹为茹滑美如葵三月中其端散为三枝枝有数叶叶似青蒿长麄坚长不可食用　─原处处山中有之二三月生芽拳曲状如小儿拳长则展寛如凤尾髙三四尺茎嫩时无叶采取以灰汤煮去涎滑晒干作蔬味甘滑肉煮甚美姜醋拌食亦佳荒年可救饥根紫色皮内有白粉捣烂洗澄取粉名蕨粉可蒸食亦可荡皮作线色淡紫味滑美陆玑谓可供祭祀故周诗采之　─增─尔雅翼─蕨紫色而肥野人今歳焚山则来歳蕨菜繁生其旧生蕨之处蕨叶老硬敷披人志之谓之蕨基　─原─气味甘寒滑无毒去暴热利水道令人睡焙为末米饮下二钱治肠风热毒根烧灰油调传蛇蟏伤
　　彚考─原─诗召南陟彼南山言采其蕨　增─晋书文苑传张翰为大司马东曹掾谓同郡顾荣曰吾本山林间人无望于时子善以明防前以智虑后荣执其手怆然曰吾亦与子采南山蕨饮三江水耳　─洞冥记─帝起俯月台眺月亦曰眺蟾台酌云菹酒菹以草黒蕨金蒲甜蓼　─捜神后记太尉郗鉴字道徽镇丹徒曾出猎时二月中蕨始生有一甲士折食一茎即觉欲吐因归乃成心腹疼痛经半年许忽大吐吐出一赤蛇长尺余尚活动揺乃挂着屋檐前汁稍稍出蛇渐焦小经一宿视之乃是一茎蕨犹昔之所食病遂除差　─清异志─王鲸逢卖蕨姥黄衣破结有饥色悯之乃以千钱买蕨姥谢而去及归蒸于乌头甑尽成金钗盖姥非常人也　─穷幽记猿啼之地蕨乃多有每一声遽出万茎　─本草─蕨根如紫草多生山间人作茹食之四皓食之而夀夷齐食之而夭固非良物
　　集藻─五言古诗─增宋朱子次韵公济恵蕨西山采蕨人蓬首尚倾国懐哉逺莫致引脰气已塞顷筐忽堕前此意岂易得良遇不可迟枯笻有余力
　　七言律诗─增─宋朱松次韵李尧端见嘲食蕨真人官府未夤縁且向龙山作散仙春入烧痕催采蕨雨翻泥陇忆归田蔬肠我若枵蝉腹诗格君如击鹘拳筯下万钱谋更鄙诸公饱煞大官羶　─方岳采蕨野烧初肥紫玉圆枯松瀑布煮春烟偃王妙处原无骨钩弋生来已作拳早韭不甘同臭味秋莼虽滑带腥涎食经岂为儿曹设弱脚寒中恐未然
　　诗散句─增─唐李白昔在南阳城唯飡独山蕨　─原─杜甫食蕨不愿余茅茨眼中见　─增─杜甫─秋风吹几杖不厌北山蕨　石间采蕨女鬻菜输官曹　─宋谢灵运野蕨渐紫苞　唐张九龄─采蕨南山岑　─李白─初拳几枝蕨石壁老野蕨　─杜甫─石暄蕨芽紫　─王维─绕篱生野
　　蕨　采蕨轻轩冕　─白居易饥捉采蕨筐　李贺紫蕨生石云　─郑谷─山蕨止春饥　─宋梅尧臣蕨肥岩向日─唐杜甫─今日东湖采蕨薇　─白居易─蕨芽已作小儿
　　拳　─宋陆游─山童新采蕨芽肥　杨万里─食蕨食臂莫食拳　─金元好问中林春雨蕨芽肥　─元郭钰─紫芽初长粉如脂
　　别录─原─制用─嫩蕨沸汤煠熟晒干用时以滚汤浸软料物拌食任调荤素　─增─齐民要术食经曰藏蕨法先洗蕨肥着器中蕨一行盐一行薄粥沃之一法以薄灰淹之一宿出蟹眼汤瀹之出熇内糟中可至蕨时
　　【附录】迷蕨
　　增尔雅─藄月尔─注─即紫藄也似蕨可食　─本草─李时珍曰紫藄似蕨有花而味苦谓之迷蕨初生亦可食三苍谓之紫蕨
　　【附录】水蕨
　　增─本草─水蕨似蕨生水中吕氏春秋云菜之美者有云梦之防即此菜也
　　荠
　　原─荠一名防生草【本草云荠生济济故谓之荠释家取其茎作挑灯杖可避蚊蛾谓之防生草】野生有大小数种小荠花叶茎扁味美最细者名沙荠大荠科叶皆大而味不及小荠茎硬有毛者名菥蓂【尔雅云菥蓂大荠疏云又名蔑菥一名太蕺一名马辛】味欠佳冬至后生苗二三月起茎五六寸细白花结荚如小萍有三角荚内细子名蒫【尔雅云蒫荠实疏云荠子味甘人取其叶作葅及羮】四月收师旷所谓歳欲丰甘草先生即此　─增─野菜谱江荠【生腊月生熟皆可食花时不可食但可作虀用】倒灌荠【生旱田采之熟食亦可作虀】蒿柴荠【其叶可食其稭可燃】扫帚荠【春采熟食】碎米荠【三月采皆可作虀】
　　彚考─增─诗风─谁谓荼苦其甘如荠　─礼记月令─孟夏之月靡草死─注─靡草荠葶苈之属　─周礼地官─以土防之法辨五地之物生四曰坟衍其动物宜介物其植物宜荚物─注荚物荠荚王棘之属　─淮南子荠夌冬生而夏死　─春秋繁露─荠以美冬水气也荠甘味也乗于水气故美者甘胜寒也荠之言济所以济大水也　─抱朴子─荠夌大防仲夏而枯　─眀皇杂录─髙力士逐于巫山山谷多荠而人不之食因为诗寄意云两京作斤卖五溪无人采夷夏虽有殊气味终不改
　　集藻尺牍─原─宋苏轼与徐十二─今日食荠极美念君卧病麫酒醋皆不可近惟有天然之珍虽不甘扵五味而有味外之美本草荠和肝气眀目凡人夜则血归扵肝肝为宿血之脏过三更不睡则朝旦面色黄燥意思荒浪以血不得归故也若肝气和则血脉通流津液畅润疮疥于何有君今患疮故宜食荠其法取荠一二升许净择入淘了米三合冷水三升生姜不去皮捶两指大同入釡中浇生油一蚬殻当于羮面上不得触触则生油气不可食不得入盐醋君若知此味则陆海八珍皆可鄙厌也天生此物以为幽人山居之禄輙以奉传不可忽也
　　赋─增─晋夏侯湛荠赋─寒冬之日余登乎城跬步乎北园覩众草之萎悴览林果之零残悲纎条之槁摧慜枯叶之飘殚见芳荠之时生被畦畴而独繁钻重氷而挺茂严霜以发鲜舍盛阳而弗萌在太隂而斯育永安性于猛寒差无宁乎暖燠齐精气于欵冬均贞固乎松竹文赋散句─增─楚屈原九章─荼荠不同亩兮　─原齐卞伯玉荠赋终风扫于暮节霜露交于杪秋有凄凄之绿荠方滋繁于中畴
　　四言古诗─原─眀陈继儒十亩之郊菜叶荠花抱瓮灌之乐哉农家
　　五言古诗─原─宋陆游食荠十韵─舍东种早韭生计似庾郎舍西种小果戏学蚕丛郷惟荠天所赐青青被陵冈珍美屏盐酪耿介凌雪霜采撷无阙日烹餁有秘方火地炉暖加糁沙鉢香尚嫌杂笋蕨而况污膏粱炊秔及鬻防得此生辉光吾馋实易足扪腹喜欲狂一扫万钱食终老稽山旁
　　五言律诗─増宋徐似道─萋萋墙根荠采掇盈─襜破白半浮糁杀青微下盐长贫叹亦苦积悟觉尤甘缅想防葵老吾今已伤防
　　七言律诗─增─宋陆游食荠糁甚美盖蜀人所谓东坡羮也─荠糁芳甘妙絶伦啜来恍若在峨岷莼羮下豉知难敌牛乳抨酥亦未珍异味颇思修净供秘方当惜授防人午窓自抚膨脝腹好住烟村莫厌贫
　　七言絶句─原─宋陆游食荠─小着盐醯和滋味微加姜桂助精神风炉歙鉢穷家活妙诀何曾授人　日日思归饱蕨薇春来荠美忽忘归传夸真欲嫌荼苦自笑何时得瓠肥　采采珍蔬不待畦中原正味压莼丝挑根择叶无虚日直到开花如雪时
　　诗散句─增─唐白居易─满庭田地湿荠叶生墙根　─宋陈与义─薄饭不能羮墙阴老春荠　─程俱─荠花虽未繁着地烂于缬　─金李献能─晓雪没寒荠无物充朝饥　─宋司马光─后檐数户地荒秽不翦欲令生荠花　─原苏轼时绕麦田求野荠强为僧舍煮山羮　─增─刘克庄─荠花满地无人见惟有山蜂度短墙　─唐孟郊─食荠肠亦苦─朱庆余─迎寒荠叶稠　─宋王安石─薫风洲渚荠花繁─陆游─寒荠绕墙甘若饴　─金叚继昌─冻陇苏来白荠
　　添
　　别录─原─制用─清明日未出采荠茎干夏作灯杖蚊蛾不敢近
　　藜【原作藋按本草作藜原谱以藜为地葵又以为王彗皆误也今正之】
　　原─藜一名莱一名红心灰藋一名胭脂菜一名鹤顶草一名落藜生不择地处处有之即灰藋之红心者茎叶稍大嫩时亦可食故昔人谓藜藿与膏粱不同老则茎可为杖气味甘平微毒杀虫煎汤洗虫疮潄齿防捣烂涂诸虫伤
　　彚考─増─诗小雅─北山有莱─疏─草名其叶可食今兖州人烝以为茹谓之莱烝　─晋书山涛传─魏帝以涛母老赠藜杖一枚　─淮南子─藜藿之生蝡蝡然日加数寸不可以为栌栋楩柟　─笠泽丛书─读古圣人书每涵咀义味独坐日昃案上一杯藜藿如五鼎太牢馈于左右询蒭录─古称藜即灰苋老可为杖盖藜杖也
　　集藻─文散句─增─汉司马迁自序─粝粱之食藜藿之羮王褒圣主得贤臣颂─羮藜含糗者不足与论太牢之滋味
　　五言絶句─增─眀李东阳咏藜─藜新尚可蒸藜老亦堪煮眀年幸强健拄杖看秋雨
　　诗散句─增─晋陶潜─敝襟不掩肘藜羮常乏斟─原─唐杜甫─吾安藜不糁汝贵玉为琛　试问甘藜藿未羡轻肥　─增─韩愈─藜羮尚如此肉食安可尝　三年国子师肠肚集藜苋　童穉频书札盘飡讵糁藜　─宋苏轼─寄语故山友慎无厌藜羮─陈克─顾我从来贫到骨经营藜藿亦艰辛　─苏轼─藜羮对书史　─陆游─藜羮自美何待糁
　　别录─原─制用─嫩时采叶滚水煠熟香油拌为茹颇益人能涤肠胃加蒜亦可啖煠出晒干可备冬月之用其苗既老可束为帚直榦之麤而长者可为拄杖
　　【附录】蔏藋
　　增─尔雅─拜蔏藋─注─蔏藋亦似藜─疏─此亦似藜而叶大者名拜一名蔏藋
　　【附录】灰藋
