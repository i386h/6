<!-- { "loadSidebar": true } -->
　　原─麦门冬【本草注云根似穬麦故谓之麦门冬】一名虋冬【虋音门】一名忍冬一名忍凌一名禹韭齐名爱韭秦名乌韭【尔雅疏作羊韭】楚名马韭越名羊韭【尔雅疏作羊蓍】一名禹葭【见尔雅疏】一名禹余粮【述异记云今药中有禹余粮者世传昔禹治水弃其所余粮于江中生为药也】一名不死草【本草纲目云麦须曰虋此草根似麦而有须其叶如韭凌冬不凋故谓麦虋冬及有禹韭忍冬诸名可以服食断谷故又有余粮不死之称】一名阶前草一名仆垒一名随脂【见吴氏本草】所在有之叶大小有三四种功用相似其色青长及尺余大者如鹿葱小者如韭四季不凋浙中者良多纵纹且坚韧根黄白色有须在根如连珠四月开淡红花如红蓼花实碧而圆如珠吴地者胜性甘平无毒治肺中伏火补心不足疗身黄目黄虚劳客热口干燥渇止呕吐安魂魄定肺痿吐脓止嗽治时疾热狂头痛令人肥健羙顔色有子
　　集藻─五言絶句─增─宋范成大霜后纪园中草木─门冬如佳长年防阶除生儿乃不凡磊落玻璃珠
　　七言絶句─增─宋苏轼睡起闻米元章冐热到东园送麦门冬饮子─一枕清风値万钱无人肻买北牕眠开心暖胃门冬饮知是东坡手自煎
　　别录─原─种植─四月初采根于黑壤肥沙地栽之每年六月九月十一月三次上粪及耘灌夏至前一日取根洗晒収之其子亦可种但成迟尔　─修治─凡入汤液以滚水润湿少顷抽去心或以瓦焙软乗热去心若入丸散须瓦焙热即于风中吹冷如此三四次即易燥且不损药力或以汤浸捣膏和药亦可滋补药则以酒浸擂之─制用─宼宗奭曰治心肺虚热及虚劳与地黄阿胶麻
　　仁同为润经益血复脉通经之剂与五味子枸杞子同为生脉之剂张元素曰治肺中伏火脉气欲絶者加五味子人参三味为生脉散补肺中元气不足李杲曰六七月间湿热方旺人病骨乏无力身重气短头旋眼黑甚则痿软故孙眞人以生脉散补其天元眞炁脉者人之元气也人参之甘寒泻热火而益元气麦门冬之苦寒滋燥金而清水源五味子之酸温泻丙火而补庚金兼益五脏之气也赵继宗儒医精要云麦门冬以地黄为使服之令人头不白补髓通肾气定喘促令人肌体滑泽除身上一切恶气不洁之疾盖有君而有使也若有君无使是独行而无功矣此方惟火盛气壮之人服之相宜若气弱胃寒者必不可饵　─增─图经本草─麦门冬煎补中益心悦顔色安神益气令人肥健其力甚驶取新麦门冬根去心捣熟绞汁和白蜜银器中重汤煮搅不停手如饴及成温酒日日化服之
　　酸浆
　　增─尔雅─葴寒浆─注─今酸浆草江东呼曰苦葴─疏案本草酸浆一名醋浆陶注云处处人家多有叶亦可食子作房房中有子如梅李大皆黄赤色─古今注─苦葴一名苦蘵子有裹形如皮弁始生青熟则赤裹有实正圆如珠亦随裹青赤长安儿童谓为洛神珠一曰王母珠一曰皮弁草　─本草拾遗─苦葴小者为苦蘵亦呼为小苦耽　─本草纲目─酸浆一名灯笼草一名天泡草【酸浆以子之味名也苦葴苦耽以苖之味名也灯笼皮弁以角之形名也王母洛神珠以子之形名也】宼宗奭曰天下有之苖如天茄子开小白花结青殻熟则深红殻中子大如樱亦红色中复有细子如落苏之子食之有青草气李时珍曰五月开小花黄白色紫心白蘂其花如杯状无瓣但有五尖结一铃殻凡五棱一枝一颗下悬如灯笼之状殻中一子状如龙葵子苖叶茎根竝苦寒无毒能利湿除热治嗽化痰捣汁服治黄病去蛊毒子酸平无毒治黄病尤益小儿难产吞之立产
　　蜀羊泉
　　增─本草纲目─蜀羊泉一名羊泉一名羊饴一名漆姑草【诸名莫解能治漆病故曰漆姑】苏恭曰叶似菊花紫色子类枸杞子根如逺志无心有糁所在平泽有之生隂湿地三月四月采苖叶隂干气味苦微寒无毒治疮疥痂癣漆疮黄疸
　　鹿蹄草
　　增─本草纲目─鹿蹄草一名小秦王草一名秦王试剑草【鹿蹄象叶形能合金疮故名试剑草】按轩辕述寳藏论云鹿蹄多生江广平陆及寺院荒处淮北絶少川陜亦有出似堇菜而叶颇大背紫色春生紫花结青实如天茄子可制雌黄丹砂治金疮一切蛇虫犬咬毒
　　败酱
　　增─本草纲目─败酱一名苦菜一名苦蘵一名泽败一名鹿肠一名鹿首一名马草【陶宏景曰根作陈败豆醤气故以为名李时珍曰南人采嫩者暴蒸作菜食味微苦而有陈醤气故又名苦菜与苦荬龙葵同名亦名苦蘵与酸醤同名苖形则不同也】苏恭曰此药多生冈岭间叶似水莨及薇防丛生花黄根紫作陈醤色李时珍曰处处原野有之俗名苦菜野人食之江东人每采収储焉春初生苖深冬始凋初时叶布地生似菘菜叶而狭长有锯齿緑色面深背浅夏秋茎髙二三尺而柔弱数寸一节节间生叶四散如繖颠顶开白花成簇如芹花蛇牀子花状结小实成簇其根白紫颇似柴胡气味苦平无毒治疮肿风热破血排脓催生治产后诸病
　　欵冬
　　增─尔雅─菟奚颗冻─注─欵冬也紫赤花生水中─疏─案本草一名槖吾一名虎须陶注云形如宿莼未舒者其腹里有丝其花乃似大菊花唐本注云叶似葵而大丛生花出根下是也　─本草纲目─一名欵冻一名氏冬一名钻冻【李时珍曰冬生氷下故名颗冻后人讹为欵冬欵者至也至冬而花也宼宗奭曰百草中惟此不顾氷雪最先春也故世谓之钻冻】苏颂曰根紫色叶似萆薢十二月开花黄青紫萼去土一二寸初出如菊花萼通直而肥实无子又有红花者叶如荷而斗直大者容一升小者容数合俗呼蜂斗叶又名水斗叶气味辛温无毒治欬逆上气善喘喉痹诸惊癎寒热邪气
　　彚考─增─范子─欵冬花出三辅　─述征记─洛水至嵗末凝厉则欵冬花茂悦层氷之中　─丹铅录─欵冬花即尔雅所称菟奚颗冻者紫赤华生水中十二月雪中出花佛经云朱炎铄石不靡萧丘之木凝氷惨栗不凋欵冬之花乃知唐诗僧房逢着欵冬花正十二街头春雪时也诗人之兴于时物如此
　　集藻─赞─增─晋郭璞欵冬赞─吹万不同阳煦隂蒸欵冬之生擢颖坚氷物体所安焉知涣凝
　　赋─增─晋傅咸欵冬花赋并序─余曾逐禽登于北山于时仲冬之月也氷凌盈谷积雪被崖顾见欵冬炜然始敷赋曰惟兹竒卉欵冬而生原厥物之载育禀纯粹之至精用能托体固隂利此坚贞恶朱紫之相夺患居众之易倾在万物之竝作故韬华而弗逞逮皆死以枯槁独保质而全形华艶春晖既丽且殊以坚氷为膏壤吸霜雪以自濡非天然之眞贵曷能弥寒暑而不渝
　　文散句─增─汉王褒九懐─欵冬而生兮凋彼叶柯
　　决明
　　原─决明【杜诗注云食之能决去眼昏以益其明】有二种马蹄决明茎髙三四尺叶大于苜蓿而本小末奢昼开夜合两两相贴秋开淡黄花五出结角如初生细豇豆长五六寸子数十粒参差相连状如马蹄青绿色入眼药最良一种茳芒决明即山扁豆苖茎似马蹄决明但叶本小末尖似槐叶夜亦不合秋开深黄花五出结角如小指长二寸许子成数列如黄葵子而扁色褐味甘滑二种苖叶皆可作酒麯俗呼为独占缸但茳芒嫩苖及花角皆可瀹为茹及茶食而马蹄决明苖角皆韧苦不可食也其子咸平无毒治目中诸病助肝益精作枕治头风明目胜黑豆有决明处蛇不敢入外有草决明石决明皆能明目草决明即青葙子又有茳芒另是一种生道旁叶小于决明炙作饮甚香除痰止渇令人不睡隋稠禅师作五色饮以进隋帝者是也
　　彚考─增─霏雪录─陈白云家篱落有植决明家人摘以下茶生三女皆短而跛而三女甥亦跛予皆识之又防稽民朱氏一子亦然其家亦尝种之悉拔去
　　集藻─五言古诗─增─宋黄庭坚种决明─后皇富嘉种决明注方术耘锄一席地时至观茂密缥叶资芼羮缃花马蹄实霜丛风雨余筛簸场功毕枕囊代曲肱甘寝听芬苾老眼愿力余读书真成癖　─明吴寛决明─黄花隐绿药雨过仍离披不为杜老叹未是凉风时服食治目眚吾将采掇之不须更买药园丁是医师
　　七言古诗─增─唐杜甫秋雨叹─雨中百草秋烂死阶下决明顔色鲜着叶满枝翠羽盖开花无数黄金钱凉风萧萧吹汝急恐汝后时难独立堂上书生空白头临风一嗅馨香泣
　　七言律诗─增─明吴寛济之送决明─畦间香雾正氤氲童子清晨荷锸兴不惜离披垂翠羽端然摇落动黄云药名早得宣公注书带休从郑老分病目向来俱有頼凉风吹汝莫纷纷
　　七言絶句─增─宋苏辙蜀人旧食决明花耳頴州夏秋少菜崇寜老僧教人并食其叶有乡人西归使为父老言之戏作─秋蔬旧采决明花三嗅馨香每叹嗟西寺衲僧并食叶因君説与故人家
　　地肤【原谱误作藜今从本草订正】
　　原─地肤一名扫帚一名独帚一名王蔧一名落帚一名王帚【尔雅云葥王蔧注云王帚也似藜其树可以为扫帚江东呼之曰落帚】一名地麦一名地葵一名白地草一名涏衣草一名鸭舌草一名千头子一名千心妓女一名益明【本草纲目云地肤地麦因其子形似也地葵因其苖味似也鸭舌因其叶形似也妓女因其枝繁而头多也益明因其子功能明目也】春间可种处处有之一本丛生每窠约二三十茎团团直上有赤有黄七月开黄花子色青似一眠起蚕沙之状最繁嫩苖可作蔬茹至八月而防榦成可采子落则老八月以草束其腰九月刈以石压扁可为帚性苦寒无毒治膀胱热利小便补中益精气久服耳目聪明轻身耐老可作汤沐浴
　　王不留行
　　增─本草纲目─王不留行一名禁宫花一名翦金花一名金盏银台【此物性走而不住虽有王命不能留其行故名】多生麦地中苖髙者一二尺三四月开小花如铎铃状红白色结实如灯笼草子殻有五棱殻内包一实大如豆实内细子大如菘子生白熟黑正圆如细珠可爱气味苦平无毒止血除风治金疮鼻防痈疽恶瘘乳妇人难产下乳汁出竹木刺
　　彚考─增─世説─卫江州在浔阳有知旧人投之都不料理唯饷王不留行一觔此人得饷便命驾李范闻之曰家舅刻薄乃复驱使草木
　　葶苈
　　增─尔雅─蕇亭苈─注─实叶皆似芥一名狗荠广雅云本草一名丁歴一名大室一名大适　─图经本草─葶苈汴东陜西河北州郡皆有之曹州者尤佳初春生苖叶髙六七寸似荠根白色枝茎俱青三月开花微黄结角子扁小如黍粒微长黄色月令孟夏之月靡草死许愼郑注皆云靡草荠葶苈之属是也一説葶苈单茎向上叶端出角麤且短又有一种狗芥草叶近根下作岐生角细长取时必须分别此二种也气味辛寒无毒治症瘕积聚结气饮食寒热破坚逐邪通利水道疗中风肺壅上气欬嗽止喘促除胸中痰饮
　　车前
　　原─车前一名芣苢一名马舄一名虾蟇衣【尔雅云芣苢马舄车前注云江东呼为虾蟇衣】一名当道一名牛舌【陆玑诗疏云喜在牛迹中生故曰车前当道也幽州人谓之牛舌草】一名地衣【神仙服食经云一名地衣雷之精也一名羽化】一名牛遗一名车轮菜【与当道诸名义同】处处有之开州者胜春初生苖叶布地如匙面累年者长及尺余中抽数茎作长穗如防尾花青色微赤甚细密结实如葶苈赤黑色五月采苖八九月采实人家园圃或种之味甘寒无毒飬肺益精除湿痹利水道治产难压丹石毒去心胸烦热久服轻身明目耐老令人有子
　　彚考─增─诗周南─采采芣苢薄言采之
