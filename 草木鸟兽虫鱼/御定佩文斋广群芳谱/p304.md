<!-- { "loadSidebar": true } -->
　　笋织竹笼之随长旋培常留寸许度竹笼髙四尺然后放长秋深方去笼伐之一尺十节其色如金　─増─北戸録─湘源县十二月食斑皮竹笋诸笋无以及之　─叩头録─皮藩去北而复来鄱阳食竹笋曰三年不见羊角哀矣　─云仙杂记─裴晋公于蓝田得一大笋破之有三四眼睛而香羙过甚　─清异録─海南岛中一类笋极腴厚而甚短岛人号平头笋　余为笋效传休奕作墓志曰邉幼节字脆中晋林琅琊之裔也以汤卒　广政録─孟氏有蜀时翰林学士徐光溥刘侍郎义叟分直忽覩庭中笋迸出徐因题之刘性多讥诮徐托土本是蜀人徐诗曰迸出斑犀数十株更添幽景向蓬壶出来似有凌云势因作丹梯得也无刘诗曰徐徐出土非人种枝叶难投日月壶为是因缘生此地从来长养譬如无二学士从此不睦　─笋谱─王宣居宇堂前有笋两茎一日盗折而亡宣顾而不言　丁固仕吴性敦孝敬母尝思笋固遂泣竹生笋　齐孝宣陈皇后性嗜笋鸭卵永眀九年诏太庙祭后荐笋鸭卵云　木虚着四眀山记云雪窦山北岩生石乳其峯非人可升有毛竹银笋详其毛竹自生毛笋若银笋即银鑛如笋或云毛竹笋白如银　唐夏侯彪之上新繁令问吏胥曰笋一茎防钱曰一钱五茎取十千买五万茎谓之曰吾未要且寄林中养之至秋竹成一竿十文遂成五十万　沈如琢成都人有孝行母亡负土成坟庐于侧白鹄二栖于庐冬笋抽十茎天寳二年诏旌表　朱梁髙祖开平二年冬商州进笋以为瑞品诏赐太守币帛　程崇雅者遂州蓬山县人有孝誉母冬月思笋焚香入林中哭泣感生大笋数株　王子猷暂寄人家便令种竹或问暂居何烦子猷笑曰何可一日无此君后代人谓竹都为此君今作谱者可命笋为此君之子也　俗闻呼笋为龙孙若然者龙未闻化竹竹化为龙岂宜言龙孙今详理实竹为龙龙且不生笋故嘉言巧论呼为龙孙耳　或问笋有五色章采乎对曰江东黄筀闲居赋有青笋闽中赋有素笋钱塘多紫桂笋自余斑狸缃缥不可胜言大约不过青緑色　愚着物类相感志常寄书问天目旧友问山中所出伊僧嗜笋却回诗云山中人事违天眼中修定我本无根株只将笋为命─金城记─黎举尝云欲以芥嫁笋但恨时不同耳─原─冷斋夜话─东坡尝邀刘器之同叅玉版和尚器之每倦山行闻叅玉版欣然从之至廉泉寺烧笋而食器之觉笋味胜问此笋何名东坡曰即玉版也此老师善说法要能令人得禅恱之味于是器之乃悟其戏为大笑东坡亦恱作偈曰丛林真百丈嗣法有横枝不怕石头路来叅玉版师聊凭柏树子与问箨龙儿瓦砾犹能说此君那不知　─増─冷斋夜话─老杜诗曰笋根稚子无人见沙上鳬雏并母眠世或不解稚子无人见何等语唐人食笋诗曰稚子脱锦防骈头玉香滑则稚子为笋眀矣赞宁杂志曰竹根有防大如猫其色类竹名竹豚亦名稚子予问韩子苍子苍曰笋名稚子老杜之意也不用食笋诗亦可耳　─西溪丛语─杜牧之朱坡诗云小莲娃欲语幽笋穉相携言笋如穉子与杜甫竹根穉子无人见同意　─挥麈后録─富郑公晚居西都尝防客于第中邵康节与焉因食羊肉郑公顾康节云煑羊惟堂中为胜尧夫所未知也康节云野人岂识堂食之味但林下蔬笋则常吃耳郑公赧然曰弼失言　─二老堂诗话─紫芝云两京作斤卖五溪无人采此髙力士诗也鲁直作食笋诗云尚想髙将军五溪无人采是也张文潜作荠羮诗乃云论斤上国何曽饱旅食江城日至前尝慕藜羮最清好固应加糁愧吾缘则是髙将军所作乃荠诗耳非笋诗也二公同时而用事不同如此不知其故予按二诗各因笋荠而借用作斤卖之句初非用事不同紫芝何其拘也　─老学庵笔记─吴人谓杜宇为谢豹杜宇初啼时渔人得虾曰谢豹虾市中卖笋曰谢豹笋唐顾况诗曰緑树村中谢豹啼也　─齐东野语─世传涪翁喜苦笋尝从斌老乞苦笋诗云南园苦笋味胜肉又和坡翁春菜诗云公如端为苦笋归眀日青衫诚可脱坡得诗戏语坐客云吾固不爱做官鲁直遂欲以苦笋硬差致仕闻者絶倒尝赋苦笋云苦而有味如忠谏之可活国放翁又从而奬之云我见魏征殊妩媚约束童儿勿多取于是世以谏笋目之殊不知翁尝自跋云余生长江南里人喜食苦笋试取而尝之气苦不堪于鼻味苦不可于口故尝屏之未始为客一设及来黔中黔人冬掘苦笋萌于土中才一寸许味如蜜蔗初春则不食帷僰道人食苦笋四十余日出土尺余味犹甘苦相半以此观之涪翁所食乃取其甘非贵乎苦也南康简寂观有甜苦笋周益公诗云蔬食山间荼亦甘况逢苦笋十分甜君看齿颊留余味端为森森正且严此亦取其甜耳世人慕名忘味甘心荼苦者果何谓哉　─福建志─罗源县回仙岩一石突起髙数十丈有僧名秀者常见吕洞賔来游啖以一笋复以手画石作回仙岩三字回字盖隠吕字也秀从此絶食飞锡而去　福青县石竺山其产少竹而多笋春夏之交乡人于此采笋欲多则不可得号济贫笋南安县苦竹山有隠君寓石牀石臼存焉隠君好竹至今竹数里弥漫山中乡人取笋号曰英笋　─四川志─笋筤山在大渡河西北五十余里曰前筤又行数十里曰后筤山多笋故名樵苏者以为衣食之源
　　集藻─表─増─唐李峤为百寮贺瑞笋表─臣某等言伏见旧眀堂前有丛竹抽新笋数茎緑箨含霜紫苞承雪凌九冬而擢颖冒重隂而发翠伏惟陛下仁兼动植化感灵只故得动惟新象珍台之更始贞坚效质符圣夀之无疆隣帝座而虚心当嵗寒而抱节一人有庆万类呈祥凡在见闻孰不欣跃无任庆忭之至
　　尺牍─増─宋苏轼与杜孟坚─朱守饷笋云潭州来岂所谓猫头之穉者乎留之必为庖侩所壊尽致之左右馔成分一盘足矣
　　颂─増─宋黄庭坚和宣叔乞笋颂─笋充庖日百尾千角鹿九首虺心生窍浑沌死搜中林撅稚子腹便便老饕耳赋─増─宋黄庭坚苦笋赋─僰道苦笋冠冕两川甘脆惬当小苦而反成味温润缜密多啖而不疾人盖苦而有味如忠谏之可活国多而不害如举士而皆得贤是其钟江山之秀气故能深雨露而避风烟食肴以之开道酒客为之流涎彼桂斑之梦永又安得与之同年蜀人曰苦笋不可食食之动痼疾令人萎而瘠予亦未尝与之言盖上士不谈而喻中士进则若信退若焉下士信耳而不信目其顽不可镌李太白曰但得醉中趣勿为醒者传
　　文赋散句─増─汉张衡南都赋─春卵夏笋─李尤七欵─橙醢笋葅　─晋潘岳闲居赋─青笋紫姜─左思魏都赋─淇洹之笋　─王彪之闽中赋─缃箬素笋彤竿緑筒─梁简文帝七励─澄琼浆之素色杂金笋之甘葅─杜台卿淮赋─緑筒缥箭罕节疎目防榔之笋盛冬所育
　　五言古诗─原─唐卢仝寄男抱孙─竹林吾所惜新笋好看守万箨抱龙儿攅迸溢林薮箨龙正称寃莫敎入汝口叮咛嘱托汝汝活箨龙否─白居易食笋─此州乃竹乡春笋满山谷山夫折盈把抱来早市鬻物以多为贱防钱易一束置之炊甑中与饭同时熟紫箨拆故锦素肌擘新玉每日遂加飡经时不思肉久为京洛客此味常不足且食勿踟蹰南风吹作竹　─増─宋苏轼送笋与公择─久客厌卤馔枵然思南烹故人知我意千里寄竹骈头玉婴儿一一脱锦防庖人应未识旅人眼先眀我家拙厨膳彘肉芼芜菁送与江南客烧煑配香稉　─和黄鲁直食笋─饱食有残肉饥食无余菜纷然生喜怒似被狙公卖迩来谁独觉凛凛白下宰一饭在家僧至乐甘不壊多生味蠧简食笋乃余债萧然映樽俎未肯杂菘芥君看霜雪姿童穉已耿介胡为遭暴横三嗅不忍嘬朝来忽解箨势迫风雷噫尚可饷三闾饭筒纒五采─黄庭坚食笋十韵─洛下斑竹笋花时压鲑菜一束酬
　　千金掉头不肯卖我来白下聚此族富庖宰蠒栗戴地翻觳□触墙壊入中厨如偿食竹债甘葅和菌耳辛膳胹姜芥烹鹅杂股掌炮鳖乱裠介小儿哇不羙防壤有余嘬可贵生于少古来食共噫尚想髙将军五溪无人采　─萧巽葛敏修二学子和予食笋诗次韵荅之北馔厌羊酪南庖丰笋菜自北初落南防为儿所卖习知价廉平百态事烹宰盐稀枯腊瘦蜜渍真味壊就根煨茁羙岂念炮烙债咀吞千亩余胸次不虿芥二妙各能诗才名动江介论诗多佳句脍炙甘我嘬思君恩养竹万籁听秋噫从此缮籓篱下令禁渔采　韭黄照春盘菰白秋菜惟此苍竹苗市上三时卖江南家家竹翦伐谁主宰半以苦见疎不言甘易壊葛陂雕龙睡未索儿孙债獭胆能分杯琥珀妙拾芥此物于食殽如客得傧介思入帝鼎烹忍遭饥涎嘬懒牀供翰墨碪杵风号噫每下叹枯枝焚如落樵采　─胡朝请见和食笋诗輙复次韵─人笑庾郎贫满腹饭寒菜春动食指动笋茁入市卖回首万钱厨不羡廊庙宰民生暂神竒胞隽伐性壊忍持芭蕉身多负牛羊债箨龙不称寃易致等拾芥萧萧烟雨姿壮士持戈介骈头沸鼎烹可口垂涎嘬霜丛负后凋玉食香余噫续诗无全功葑菲傥可采韩驹荅蔡伯世食笋─莼丝化盐豉槐叶资新麫岂知苦竹风味常独擅昔我居锦城屡吃田家饭扶杖自入箐煨此犊角蠒后叅鹤林禅餽我桑门馔烝烝沸鼎中乱下白玉片惟无他物乗始觉真味现三年客东都锦箨宁复见千金洛阳来惟大官膳前时过君食欣逢故人面那知列仙臞已杂蒯通隽吾宁饱甘肥愤咤那忍咽请归谓主孟厨人后当谏苦苣杂嘉蔬沉香和甲煎柯亭既误椽画障或遭练古来可叹事千载寄眀辨作诗吊箨龙助子当食叹─陈与义食笋─竹君家多材楚楚皆席珍成行着锦袍玉色映市人惠然集吾字老眼檐光新麯生亦税驾共慰藜藿贫不待月与影三人亦相亲可怜管城子头秃事苦辛披谱虽同宗闻道隔几尘诗成聊使写一笑惊比隣　─黄公度谢傅参议彦济惠笋用山谷韵─北方九月霜賔盘无生菜岭南信地暖穷冬竹卖君念庾郎贫蠒栗供庖宰中有嵗寒姿真时久不壊前身渭川侯千亩偿宿债珍可配天花贱不数石芥早韭与晚菘奴仆望賔介文园酒渴余想不厌姑嘬预恐吹作竹眀日东风噫急须驱儿童倾筐携采采　─张九成食苦笋─吾乡苦笋佳出处惟石屋玉肌腻新酥黄衣缘深緑林深恐人知头角互出缩烟雨养春姿此物未成熟三月腊酒香开罇幽独烹庖入盘俎防酱真味足未须五鼎牛聊称一囊粟朅来庾岭下嵗月去何速经冬又七春未分穷途哭今朝好事者惠我生一束头秃甲斓斑味恶韵麄俗儿童不惯尝哕噫惊媪仆老妻念乡味放箸泪盈目丈夫志有在何事校口腹呼奴更倾酒一笑风生谷
