<!-- { "loadSidebar": true } -->
　　赋─増─唐蒋防转蓬赋─彼茁者蓬其生苯防因惊风之动地遂离根而去本委顺而徃异愚夫之守株任运则行叶髙人之嘉遯摧弱质絶陈根始迟迟而徐转俄忽忽而骏奔体以圆而疾质以弱而存凌寒后凋虽有慙于松柏近秋俱败亦无愧于兰荪时也玊露为霜金风应律叹芳菲而难久覩摇落之不一初宛转以孤翻渐逦迤而连出度平原而暂见映层而还失徘徊未巳同风叶之辞枝漂荡不停甚水萍之委质若乃惨澹云晩悠日短嵗云秋矣茎弱者先衰风以动之根危者易断徒观其委地离披萦吹参差既忘懐于近逺宁系迹于高卑触物何情类虚舟而自泛善行无迹于野马而相随岂不以生无固蔕转有长风象车轮未始有极如循环莫知所终游子感而忘归叹飘居陌上小人见而懐土忆生在麻中矧夫依物暂停遇风复举乍飘以歴乱或回旋而容与青苹之末不起聊可以踌躇黄埃之中自飞孰知其处所客有因时结念寓物属词观其衰兮惧老将至矣观其转也嗟行靡不之抚懐抱起心有之诫惊髩髪增首如之悲傥阳春之可待亦何恨飘飘于此时
　　文赋散句─增─汉东方朔七谏─蓬艾亲入于床第兮马兰踸踔而日加　─桓寛盐铁论秋蓬被霜遭风则零落晋嵇康答难养生论昌容以蓬蔂易顔宋鲍昭芜城赋─棱棱霜气防防风威孤蓬自振惊砂坐飞
　　五言古诗─增魏曹植杂诗─转蓬离本根飘飖随长风何意囘飚举吹我入云中髙髙上无极天路安可穷类此游客子捐躯逺从戎毛褐不掩形薇藿常不充去去莫复道沈忧令人老　─晋司马彪杂诗百草应节生含气有深浅秋蓬独何辜飘飖随风转长飚一飞荡吹我之四逺搔首望故株邈然无由返
　　五言絶句增─唐王绩入长安咏秋蓬示辛学士─遇坎聊知止逢风或未归孤根何处断轻叶强能飞─辛学士答王绩咏秋蓬见示─托根虽异所飘叶早相依因风若有便更共入云飞
　　诗散句増─唐李贺─西郊寒蓬叶如刺皇天亲栽养神骥─杜甫─孤蓬转霜根　蓬生非无根　转蓬行地逺青蒿
　　増─本草─青蒿一名草蒿一名方溃一名菣【音牵去声尔雅云蒿菣注云今人呼青蒿香中炙啖者为菣孙炎云荆楚之间谓蒿为菣】一名蒿【为其气息似】一名香蒿─梦溪笔谈─青蒿一类自有二种有黄色者有青色者谓之青蒿陜西绥银之间蒿丛中时有一两窠迥然青色土人谓之香蒿茎叶与常蒿亦同但常蒿色緑此蒿色青翠如松桧色至深余蒿并黄此蒿犹青其气芬芳─本草─李时珍曰二月生苗茎麤如指而肥软茎叶色并深青其叶微似茵陈面背俱青其根白硬七八月间开细黄花颇香结实大如麻子中有细子
　　彚考─増诗小雅─呦呦鹿鸣食野之蒿─后汉书独行传向栩拜赵相到官略不视文书舍中生蒿莱　─博物志周德隆草木茂盛蒿堪为宫柱名曰蒿宫　─桂海虞衡志─大蒿容梧道中久无霜雪处年深滋长大者可作屋柱小亦中肩舆之扛
　　集藻─七言絶句─增─明李东阳拔蒿二絶示诸生委巷回风多暮尘堦前老蒿长刺人呼童荷锸相料理忽见庭花放锦新　拔去庭蒿庭始寛向来茅塞本无端谁道人心不如此塞时容易拔时难
　　诗散句増晋嵇康斥鷃擅蒿林
　　【附録】荻蒿
　　增─尔雅─萧荻注即蒿─疏─今人所谓荻蒿也或曰牛尾蒿似白蒿白叶茎麤科生多者数十茎可作烛有香气故祭祀以脂爇之为香─本草─李时珍云曰藾曰萧曰荻皆老蒿之通名象秋气肃杀之意
　　彚考─増─诗郑风彼采萧兮一日不见如三秋兮　曹风冽彼小泉浸彼苞萧─小雅蓼彼萧斯零露湑兮　大雅─取萧祭脂─礼记祭义燔燎羶芗见以萧光以报气也
　　【附録】马先蒿
　　増─本草─马先蒿一名马新蒿一名马矢蒿【蒿气如马矢故名马先乃矢字之讹马新又马先之讹也】一名练石草一名烂石草一名虎麻其叶大如茺蔚花红白色二月始生七月开花似胡麻花而紫赤八月生角似小豆角锐而长
　　【附録】黄花蒿
　　増─本草─黄花蒿一名臭蒿一名草蒿与青蒿相似但此蒿色深带淡黄气辛臭不可食
　　【附録】角蒿
　　増─本草─角蒿似白蒿花如瞿麦红赤可爱子似王不留行黑色作角长二寸许微弯叶似蛇床青蒿子角似蔓青青黑而细秋熟
　　【附録】茵陈蒿
　　原─茵陈蒿─【唐本草云此虽蒿类经冬不死更因旧苗而生故名因陈后加蒿字耳按广雅作因尘】生泰山及丘陵坡岸上近道亦生不如泰山者佳春初生苗髙三五寸叶似青蒿而细背白五月七月采茎叶隂干性苦平微寒无毒治风湿寒热邪气热结黄疸江南所用者茎叶皆似家茵陈而大髙三四尺气极芬香味甘辛吴中所用乃石香葇也悮作解脾药服大令人烦　山茵陈二月生苗其茎如艾叶如淡青蒿背白叶岐细而匾整九月开细黄花结实大如艾子亦有无花实者
　　集藻─赋散句増宋洪舜俞老圃赋酣糟紫姜之掌沐醯青陈之丝
　　诗散句原─明王世贞坐来薜荔时添润斋罢茵陈尚送香
　　别録原制用蒌蒿菜蒌蒿即茵陈嫩苗以沸汤瀹过浸于浆水则成虀如以清水或石灰水矾水拔之去其猛气晒干可留制食腌焙干极香美蒌蒿根腌晒干或仍蒸晒皆可

　　御定佩文斋广羣芳谱卷八十九
　　钦定四库全书
　　御定佩文斋广羣芳谱卷九十
　　卉谱
　　菰
　　原─菰一名茭草【江南人呼菰为茭以其根交结也】一名蒋草蒲类也根生水中江湖陂池中皆有之江南两浙最多叶如蔗荻春末生白芽如笋名菰菜又名茭白一名蘧蔬【尔雅云出隧蘧蔬注云蘧蔬似土茵生茭草中】味清脆生熟皆可啖其中心白薹如小儿臂软白中有黑脉名菰手作首者非【本草云菰手小者擘之内有黒灰如墨者名乌郁】八月开花如苇茎硬者谓之菰蒋草至秋结雕胡米【广雅云蒋菰也其米谓之雕胡】一名茭米一名雕蓬一名雕苽一名蒋长寸许霜后采大如芽针皮褐色米白而滑腻嵗饥人以当粮作饭香脆气味甘冷滑无毒利五脏邪气治心胸浮热除肠胃热痛解酒皶面赤白癞痬去烦止渇一种不结实惟堪作荐故尔雅云齧雕蓬荐黍蓬黍蓬即茭之不结实者杨升庵巵言谓黍蓬乃旱蓬
　　青科结实如黍羌人食之今松州有之恐另是一种増─本草─苏颂曰其根相结而生久则并生浮于水上谓之菰葑刈去其叶便可耕莳又名葑田
　　彚考─増─礼记曲礼─稻曰嘉蔬─注稻菰蔬之属也　─内则食蜗醢而苽食雉羮─注─苽雕胡也─疏以蜗为醢以苽米为饭以雉为羮三者味相宜　周礼天官─鱼宜苽　─宋史礼志─太宗景祐三年礼官宗正请每嵗秋仲月尝酒尝稻蔬以茭笋　西京杂记太液池边皆是雕胡紫萚绿节之类菰之有米者长安人谓为雕胡葭芦之未解叶者谓之紫萚菰之有首者谓之绿节　防稽人顾翺少失父事母至孝母好食雕胡饭常帅子女躬自采撷还家导水凿川自种供养每有赢储家亦近太湖湖中后自生雕胡无复余草虫鸟不敢至焉遂得以为养郡县表其闾舍　─世説─张季鹰在洛见秋风起因思吴中菰菜羮鲈鱼脍曰人生贵得适意尔何能羁宦数千里以要名爵遂命驾便归　丹铅縂録説文雕苽一名蒋徐铉曰雕苽西京杂记及古诗多作雕胡内则注作雕胡亦作安胡枚乗七发安胡之饭注今所食茭苗是也宋玊赋主人之女炊雕胡之饭尔雅齧雕蓬孙炎云米茭也米可作饭古人以为五饭之一周礼鱼宜苽干寳云苽米饭膳以鱼同水物也其米色黑管子谓之雁膳杜诗波漂菰米沈云黑也　─学圃余疏茭白以秋生吴中一种春生者曰吕公茭以非时为美
　　集藻文赋散句増楚屈原大招设菰粱只　汉司马相如子虚赋─东蘠雕胡　─上林赋蒋苎青薠　张衡七辨防稽之菰　─晋郭璞江赋泛之以游蒋
　　五言古诗増─梁沈约咏菰结根布洲渚垂叶满臯泽匹彼露葵羮可以留上客
　　五言絶句増─宋刘子翚茭笋─秋风吹拆碧削玉茹芳根应傍鹅池发中懐洒墨痕　朱子茭笋寒茭翳秋塘风叶自长短刳心一饱余并得牀敷软
　　七言絶句增宋陆游邻人送菰菜张苍饮乳元难学绮季餐芝未免饥稻饭似珠菰似玊老农此味有谁知诗散句─増─唐王维─青菰临水映白鸟向山翻　─杜甫滑忆雕胡饭香闻锦带羮秋菰为黑穗精凿成白粲宋苏轼─水木渐幽茂菰蒲杂游龙─原唐张泌空江浩荡景萧然尽日菰蒲泊钓船　増宋陆游二升菰米晨炊饭一椀松灯夜读书　─原明孙齐之─留得博山炉内火待君今日进雕胡─増─晋张载─春菰牙露翠　唐王维─香饭青菰米楚人菰米肥　李白─菰蒋生绿池原杜甫─白蒋风飚脆　─增杜甫雕胡炊屡新　饭抄云子白　─朱庆余菰叶寒塘晩　宋陆游─粥铛菰米滑元王逢─细雨菰生米　─唐张籍茫茫菰草平如地　罗隠道傍菰叶碎罗巾　─韦庄─绕陂烟雨种菰蒋─宋陆游─秋菰出水白于玉
　　别録─原种植─谷雨时于水边深栽则笋肥大盛野生者増─种树书─茭白根逐年移动生者不灰　─原制用雕
　　胡米合粟为粥可食其叶可作荐刈以秣马甚肥　增齐民要术─菰米饭法菰谷盛常囊中捣瓷器为屑勿令作末内常囊中令满板上揉之取末一作可用升半炊如稻米　─真腊风土记─有茭浆酒葢有一等茭末生于水滨其浆可以酿酒　原禁忌─菰之种类皆极冷不可过食性滑发冷气令人下焦寒同蜜食发痼疾服巴豆人忌食
　　蒲
　　增─尔雅─莞苻蓠其上蒚─注─今西方人呼蒲为莞蒲蒚谓其头台首也今江东谓之苻蓠西方亦名蒲中茎为蒚用之为蓆─史记索隠蒲是草之美者故礼有蒲璧格物縂论蒲草丛生多种于田间茎长者可六七尺三脊无叶如薤二三月生苗八九月收可为蓆
