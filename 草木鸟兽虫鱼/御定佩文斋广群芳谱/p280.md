<!-- { "loadSidebar": true } -->
　　集藻─赋─増─梁程詧东天竺赋有序─中大同元年秋河东桞恽为秘书监詧以散骑为之贰雠校之暇情甚相狎监署西庑有异草数本緑茎疎节叶膏如翦朱实离离炳如渥丹恽为詧言西真书号此为东天竺其説曰轩辕帝铸鼎南湖百神受职东海少君以是为献且白帝云女娲用以錬石补天试以拂水水为中断试以御风风为之息金石水火洞达无阂帝异焉命植于蓬壶之圃此其遗状也然不复如向时之騐矣詧怪斯言诞而不经因窃叹曰物固有弱而刚微而彰当其时也雷轰而骑翔非其时也穴蟠而泥藏岂特斯草也感而作赋云彤庭赫兮敞入端闱而延顾粤若望直之都旁开羣玉之府则有芸裛湘素兰翳轩庑琳琅曵风琼玫雨诚神明之粤壌乃尤物之所处是何弱植之蔑蒙兮榦如剖璞之玉叶碎出蓝之緑色含朱膏实正秋熟受中地腴号东天竺盖女娲补有苍之缺公孙佩遐升之箓来自西海植之蓬圃飞廉为之辍御冯夷为之止舞于斯时也神农未知药后稷未播谷蓂荚尚晦萐莆犹伏芝混菌耳苓羣狼毒神禹所未识齐谐所未悉亦既擢质于神皋之苑献名于通灵之室矣尔乃芳掩茝若气矜筼筜宻束霞致骈罗星光菁茅海鳬不足以侔洁薝卜薫陆不足以袭香璀璨于九闱之上而容与乎三阶之旁者也时异事改貌存质昧孰知无用之用而不为斯世之所采畦并稂莠隰兼蒿艾王田植表则有燔芿之酷樵竖载则有蒸薪之悔文异沟中之断音乖防下之桐心类飞灰首如飞蓬岂非有意于上林之积翠而禁籞之摛红者哉天嘉昌明万物咸覩姬姜在御不弃翘楚王鲔登庖旁徴鲂鱮曽是散材托兹宇卿云甘露之所濡白日阳春之所曜天鸡晨翔铜枝夜照傥穷年之若斯敢抢攘于往操愿黾勉于鸿私蹠青箱而就槁
　　七言絶句─増─宋杨巽斋南天竺─花发朱明雨后天结成红颗更轻圆人间热恼谁医得止要清香净业縁
　　荆
　　増─广志─楚荆也牡荆蔓荆也　─本草─牡荆一名黄荆一名小荆【苏恭日牡荆作树不为蔓生故称为牡非无实之谓蔓荆子大牡荆子小故称小荆】李时珍曰处处山野多有樵采为薪年乆不樵者其树大如盌其枝对生一枝五叶或七叶叶如榆叶长而尖有锯齿五月杪间开花成穗红紫色其子大如胡荽子而有白膜皮裹之有青赤二种青者为荆赤者为楛　嫩条皆可为筥古者贫妇以荆为钗即此二木也
　　彚考─増─诗周南─翘翘错薪言刈其楚─王风─扬之水不流束楚　─唐风─绸缪束楚─秦风─交交黄鸟止于楚礼记学记─夏楚二物收其威也　─左传─伍举奔郑将遂奔晋声子将如晋遇之于郑郊班荆相与食而言复故─史记廉颇传─廉颇肉袒负荆因宾客至蔺相如门谢
　　罪　─汉书郊祀志─告祷防一以牡荆画幡日月北斗登龙─注─牡荆作幡柄也　─南史齐武帝纪─上将讨戴凯之大飨士卒是日大热上各令折荆枝自蔽言未终而有云垂防正当防所防罢乃散　─北史酷吏传─燕荣尝按部道次见丛荆堪为笞棰命取之輙以试人人或自陈无咎荣曰后有罪当免及后犯细过将挝之人曰前日被杖许有罪宥之荣曰无过尚尔况有过耶榜捶如旧─山海经─虖勺之山其下多荆杞　─东观汉记─尹勤治
　　韩诗事薛汉身牧豕事亲至孝无有交游门生荆棘春秋运斗枢─玉衡星散为荆　─孝子传─古有兄弟忽欲分异出门见三荆同株接叶连隂叹曰木犹欣聚况我而殊哉还为雍和　─南方草木状─荆宁浦有三种金荆可作枕紫荆堪作床白荆堪作履与他处牡荆蔓荆全异又彼境有牡荆指病自愈节不相当者月晕时刻之与病人身齐等置床下虽危困亦愈　─礼弓矢图─楚弴以荆为之然以灼正以荆者凡木心圆荆心方也　─文中子─子赴洛道于沔池主人不授馆子有饥色坐荆棘间讃易不辍也　─大业拾遗录─五年南方置北景林邑海隂三郡北景在林邑南大海中与海隂接境或云马援铸柱尚存地暑热多大林木髙者数百寻有金荆生于髙山峻阜大者十围盘屈瘤蹙文如美锦色艳于真金中夏时有于海际得之工人取用甚精妙贵于沉檀─登真隐诀注─梁天监三年上将合神仙饮奉勅论荆
　　曰荆花白多子子麤大歴歴疎生不过三两茎多不能圆或或异或多似竹节叶与余荆不殊蜂多采牡荆牡荆汁冷而甜余荆被烧则烟火气苦牡荆体慢汁实烟火不入其中主治心风第一于时远近寻覔不得犹用荆叶今之所有者云　─朝野佥载─隋帝令朱寛征留仇国还得金荆瘤数十片木色如真金宻致而文采盘蹙有如美锦甚香极细可以为枕及案面虽沉檀不能及
　　集藻─颂─増─梁江淹金荆颂─江南之山巨嶂连天既抱紫霞亦潄綘烟金荆佳树涵云宅仙姱节讵及幽意谁传文散句─増─汉东方朔七諌─荆棘聚而成林　宋顔峻几賛序─今上在彭城赐金荆卧几
　　诗散句─増─唐杜甫─为歴云山问无辞荆棘深　─晋陆机三荆欢同株
　　别録─増─神仙传─吴有徐随居丹徒左慈过随门下有宿客车六七乘欺慈云徐公不在慈去客皆见牛在杨树杪车毂中皆生荆木长一二丈客惧入报随随曰此左公遣追之客逐慈叩头谢客还见牛故在地无复荆木也
　　【附録】楛
　　増─陆玑诗疏─楛其形似荆而赤茎似蓍上党人织以为斗筥箱器又屈以为钗故上党人调曰问妇人欲买赭不谓灶下自有黄土问买钗不谓山中自有楛
　　彚考─増─书禹贡─惟箘簵楛　─诗大雅─瞻彼旱麓榛楛济济　─山海经─上申之山下多榛楛
　　棘
　　増─尔雅翼─棘心赤而外有刺有赤白二种其刺亦有直者钩者　─本草─白棘一名棘刺一名棘鍼一名赤龙爪花名刺原一名防蓂一名马朐生雍州川谷棘刺花生道旁冬至后一百二十日采之四月采实韩保升曰切韵云棘小枣也田野间有之丛髙三二尺花叶茎实俱似枣也宼宗奭曰白棘乃酸枣未长大时枝上刺也及至长成其实大其刺亦少故枣取大木棘取小科不必强分别焉
　　彚考─増─诗风─凯风自南吹彼棘心　─魏风─园有棘唐风─肃肃鸨翼集于苞棘　─曹风─鸤鸠在桑其子在棘─小雅─湛湛露斯在彼杞棘　营营青蝇止于棘　─周
　　礼秋官─朝士掌建邦外朝之法左九棘孤卿大夫位焉羣士在其后右九棘公侯伯子男位焉羣吏在其后─注树棘以为位者取其赤心而外刺象以赤心三刺也左传─桃弧棘矢以共御王事─晋书艺术传─石季龙大飨羣臣于太武前殿佛图澄吟曰殿乎殿乎棘子成林将坏人衣季龙令发殿石下视之有棘生焉　─山海经北岳之山多枳棘刚木　─竹书─文王之妃太姒梦南庭生棘小子发植梓树于阙间化为松柏棫柞以告文王文王币率羣臣与发并拜吉梦─韩子─燕王好微巧卫人曰臣能以棘刺之端为母猴王悦之养以五乘之奉─春秋繁露─美恶之类各以类应故以龙致雨以扇逐
　　暑军之所处生以棘楚　─白虎通─景风至棘造实─春秋元命苞─树棘聼讼其下者愿取其赤实也　─陈留耆旧传　魏尚繋诏狱有雀集棘树上占曰夫棘中心赤外有刺象我言有棘而赤心之至诚也　─水经注─夫子墓茔方一里在鲁城北六里泗水上弟子各以四方竒木来植故多诸异树不生棘木防草　─酉阳杂爼─卫公言衡山旧无棘弥境草木无有伤者曽彔知江南地本无棘润州仓库或要固墙隙植蔷薇枝而已　─埤雅─旧云鹊巢中必有棘盖棘性暖今人养华之法而春以棘数枝置华丛上可以辟霜防其华芽也
　　集藻─文散句─増─汉刘向九叹─折芳枝与琼华兮树枳棘与薪柴　藜棘树于中庭

　　御定佩文斋广羣芳谱卷七十九
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷八十
　　木谱
　　檀香
　　原─檀香一名旃檀一名直檀出广州云南及占城真腊诸国今岭南诸地亦皆有之树叶皆似荔枝皮青色而滑泽有三种黄檀【皮实色黄】白檀【皮洁色白】紫檀【皮腐色紫】其木并坚重清香而白檀黄檀尤盛宜以纸封固则不泄气紫檀新者色红旧者色紫有爪文白檀辛温气分之药故能理胃气调脾肺利胸膈紫檀咸寒血分之药故能和营气消肿毒治金疮中土所产之檀亦檀香之类但不香则地气使然也
　　彚考─増─清异録─同光中有舶上檀香色正白号雪檀长六尺人买为僧坊刹竿　僧继颙住五台山手执香如意紫檀镂成芬馨满室继元时在潜邸以金易致毎接僧则项防具三衣假比丘秉此挥谈名为握君
　　别録─原─种植─腊月分木傍小珠种之
　　降真香
　　原─防真香一名紫藤香一名鸡骨香生南海及大秦国今两广云南皆有不甚佳舶上来名番防紫而润者良焚之气劲而远可以防神故名防真─増─南方草木状紫藤叶细长茎如竹根坚实重重有皮花白子黒置酒中歴二三十年亦不腐败其茎截置炱中经时成紫香可以降神
　　彚考─増─辍耕录─道家者流为人典行醮事曰髙功其有行业精白者则必移檄南岳魏夫人请借仙鹤或二只或四只青鸾导卫翔骛澄空昭道妙往往亲见之偶读本草有云防真香出黔南伴和诸杂香烧烟直上天召鹤得盘旋于上注按仙传云烧之或引鹤防醮星辰烧之甚为第一度箓烧之功力极騐若然则鹤之来香所致也非欤
　　蜜香树
　　増─南方草木状─交趾有蜜香树榦似柜桞其花白而繁其叶如橘欲取香伐之经年其根榦枝节各有别色也木心与节坚黒沉水者为沉香与水面平者为鸡骨香其根为黄熟香其榦为香细枝紧实未烂者为青桂香其根节轻而大者为马蹄香其花不香成实乃香为鸡舌香珍异之木也　─香谱─唐本草注云沉香出天竺单于二国与青桂鸡骨馢香同是一树叶似橘经冬不凋夏生花白而圆细秋结实如槟榔色紫似葚而味辛疗风水毒肿去恶气树皮青色木似榉桞重实黒色沉水者是今复有生黄而沉水者谓之蜡沉又不沉者谓之生结　─倦游杂録─沉香木岭南诸郡悉有之濒海诸州尤多交榦连枝冈岭相接数千里不絶叶如冬青大者合数人抱木性虚韧山民或以搆茅庐或以为桥梁为饭甑尤善有香者百无一二葢木得水方结香多在折枝枯榦中或为沉或为煎或为黄熟自枯者谓之木盘香今南恩髙窦等州惟产生结香盖山民入山见香木之曲榦邪枝必以刀斫之成坎经年见雨水所渍结香复以锯取之刮去白木其香结为斑防亦名鹧鸪斑燔之甚佳沉之良者惟在琼崖等州俗谓角沉乃生水中取者宜用薫防黄沉乃枯木中得之宜入药用依木皮而结者谓之青桂气尤清在土中嵗乆不待刓剔而精者谓之龙鳞亦有削之自卷咀之柔韧者谓之黄腊沉尤难得
