<!-- { "loadSidebar": true } -->
　　尹谢风流絶世无，聊将一字拟形模。歌楼尽日争娇艳，笑是绥绥九尾狐。

　　闻昔年，某伶于戏园遇一贵客，邀往酒楼，赞其色艺之妙，命仆携两元宝赠之。叩其寓，不吿，云是粤省太守来京补观察者，不日卽出京，毋庸往还也。次日，伶在别园，其客亦至焉。复招饮，赠银如前。将别，伶固请某日过寓午饭，其人沈吟再四，嘱以不须多费，只一二肴叙谈可也。是日，其人盛从而来，持赠千金，抵暮欲去，固留宿，乃遣仆返。曰：『明日不须早来』！伶延入卧室，与谈甚洽，凡箱柜所有悉吿之。更余，举家皆寝，二人尚喋喋不休。次早家人起，见门牖箱柜俱开，惟伶独卧榻上，唤之迷闷不醒，亟以水解之，乃觉，方知为盗席卷踰垣而去。余曰：『斯伶亦盗也，以盗捐盗，讵知彼盗之巧哉！』

　　两贼讻讻今日逢，青蛇有意敌黄蜂。温柔乡里迷魂阵，可奈强良穿我墉。谚云：『青竹蛇儿口，黄蜂尾上针』，皆毒物也。

　　岂是千金怜季布，谁言一饭重王孙。巧偷积岁逢豪夺，剩有余欢绕梦魂。

　　金陵富商某者，于癸巳年在京捐纳别驾。初时爱玩玉器，无他好焉。不数月，于戏园相识二人，俗名『拉纤者』，招伶来寓，日引日多，家人以二鬼目之。于是富商豪情顿起，酒肴车马，率以为常，昼则歌楼酒馆，夜则豪飮呼卢，每晚必留一旦在寓同宿。继为娶亲买屋，衣服器具皆备，一人不下千余金。凡五阅月，已为三人娶矣。都中之资既竭，复往家取。其子来京，劝以南返，不听，而阿堵物不能裕如也。后一伶索三百金，期彼数日，不能如约，其人在寓门诟詈，卽前所与娶妇者。商闻之怨悔羞忿，至夜而缢。约计不及一年，所费万金以外。其子欲讼之官，乡人劝以勿彰父过，为之吞声隐泣。嗟乎！谁实致之？皆二鬼焉！居长安道者可不慎所交哉！余闻之富商之邻，为所目击，因讳其姓氏，书之以为殷鉴。

　　大鬼昂藏小鬼嬉，招徕狐兔逐人迷。尊前听说金陵贾，一载春风化雉鸡。

　　狐媚依人似漆胶，狼贪藉物等菅茅。与君拂拭轩辕镜，莫为金陵作解嘲。见隋王度《古镜记》。

　　余十载京华，薄游歌馆，于白二之外多不知其姓名。姻娅赵君来京一载，凡出名之旦无不识之。余问其故，曰：『见好花而不知名，可乎？』是诚深于情者。余甚愧昔之卤莽也，聊以禅悟解嘲，而燕兰之咏，于斯渐入花丛矣！

　　十年歌馆愧匆匆，访艳应输天水翁。何似拈花成一笑，不教色相落胸中。

　　世事何劳问假真，人人竿木自随身。年来我亦登场客，惭愧诸郎格韵新。

　　杂感共一十八首

　　余自癸卯至今，有所传闻，形诸歌咏。姑以得诗先后録之，无有伦次，亦不计其工拙也。

　　曾闻侍史缀征衣，结契王郎世所稀。莫讶春光三月暮，红深颔下燕初肥。

　　歌台狂客起风波，鸡肋难容奈若何。解借公猴通一笑，漫劳司马奋投戈。『公猴』，明妓朱斗儿事，见《青泥莲花记》。

　　江东只子美无瑕，匕首难逢陆押衙。刎颈交情何惜尔，祗愁误唱《后庭花》。陆判官换美人头事，见《聊斋志异》。

　　避君三舍礼逡巡，郄笑先生见未真。待得啸梁频作恶，短长难禁路傍人。

　　三寿云亡泪黯然，阿谁娇好慰情牵。刘郎自是秋风客，莫道长晴不雨天。

　　艳阳回首卽残春，浪絮浮花卷作苹。羞对浔阳江上妇，琵琶何处嫁商人。

　　仙史言欢忆艳歌，黠奴凭借起风波。无端嫁祸虬髯客，和尚差哉会也么？姚广孝贵显回苏，往视其友，闭门不纳，遥应之曰：『和尚差哉！』

　　修真学佛语惺惺，欲海波澜棺未宁。莫被秦宫花里笑，戚施面目太酸丁。

　　漫说天怀同柳下，鲁男今见几人存？道旁苦李何堪摘，也作酸梅沁齿痕。

　　余桃已失分甘爱，断藕犹牵别绪长。奚似杜陵沤燕侣，去来亲近两相忘。

　　家世曾传八咏楼，酒垆饼肆见风流。狂奴气概犹堪取，争似谀文媚沐猴。

　　水绘园中迹已陈，搴芳图上又生春。泣鱼固宠纷纷者，几见流芬齿颊人。

　　撤瑟辰悲欲见难，愁容黯黯泪汍澜。床头玉匣休教殉，好付云郎画里看。

　　倜傥风流逈絶羣，长卿才气欲凌云。可怜一握刘蕡泪，羞谱新声《白练裙》。《白练裙》院本，明郎之文作，以调马湘兰者。

　　美人香草本《离骚》，金屋由来贮阿娇。珍重玉郎身似玉，艳情绮语写丰标。为芸阁赋

　　名士缠头翰墨香，诸郎身价藉文章。湘云赋后桐花赋，更有新诗到海棠。海棠诗者，为碧緑作。

　　豪情日日醉歌楼，佳话欣传若置邮。何似含毫清兴远，生香真色写风流。

　　沣兰沅芷总芳芬，漠漠湘波冉冉云。自我西郊密不雨，管教渴煞两参军。

　　癸卯端阳之后，伴鹤携扇一匣，嘱友人画兰，分赠诸伶之佳者。使宋朝之美，服燕姞之香，可谓一时韵胜矣。余以燕兰命名，盖仿于此。嗟乎！倚翠偎红，浅斟低唱，人生行乐耳。能适其乐，而同海客之狎鸥者，其画兰主人乎？是则余之小谱亦等诸雪泥鸿爪也。

　　披拂熏风写翠颜，芳香满袖落人间。与君妙选如兰契，漫说亭亭玉笋班。

　　北地胭脂滟欲浮，都含芳韵媚歌楼。先生好作《燕兰谱》，嫩白娇红尽解愁。

　　东风一曲紫山翁，旖旎无妨学道功。歌舞情怀聊漫与，任他人笑比顽童。

　　汲古緑深两眼寛，何来尤物可盘桓。忘机鸥鸟无心客，偶尔相逢也足欢。

　　《燕兰小谱》卷之五终

　　●《燕兰小谱》跋

　　安乐山樵《燕兰小谱》，凡诗二百二首，始癸卯重午，后暨今中秋所作也。予昔假馆于兰修丁香老屋，见湘云昼兰，索山樵同咏。山樵更征诸郎之得名者，悉直品题，缓吟低唱，以抒写其沈郁无聊之慨。特借径诸郎，故不必人求其备。诗惟其肖，其中隽永风雅，感慨调笑，得风人比兴之旨，而神韵直逼渔洋。盖其一片婆心，欲挽淫靡而归于雅正，非董爱江维扬《竹枝词》比也。山樵每脱稿，必示予击赏，已非一日。爰书大略，以贻同好。读者得其味于酸盐之外可耳。

　　乙巳小春月竹酣居士跋
