<!-- { "loadSidebar": true } -->
燕兰小谱

　　燕兰小谱卷之一
　　画兰诗共五十四首，词共三首
　　题湘云墨兰
　　友人以王郎兰扇索题，为书一絶
　　有学画兰者，伪署湘云名款索题
　　题湘云兰扇
　　南乡子题湘云墨兰
　　附同人作随意钞録，未识姓名。
　　为耦堂题湘云画兰
　　题湘云兰扇为郑定斋作
　　为藕塘题兰扇
　　长相思题湘云画兰
　　太初居士以所题湘云墨兰同玩，戏成三首
　　为藕塘书湘云兰扇
　　题湘云墨兰箑子
　　戏题王郎画扇
　　题湘云贻兰修居士、梅道人竹卷及所画兰
　　题湘云墨兰
　　为友人题湘云兰扇
　　清平乐赠湘云画兰
　　题王湘云墨兰
　　有以湘云兰扇索题者，为赋长律一首
　　题王郎兰墨便面
　　同作
　　题湘云墨兰
　　友人写兰，伪署湘云名欵，索题，赋小诗一絶
　　题湘云画兰
　　题湘云兰石扇头
　　湘云兰扇二絶
　　王郎湘云意态闲远，不与众伍，所画墨兰楚楚有致，为制《采兰曲》四首，写其人以题其画
　　题湘云兰扇
　　王郎墨兰漫书二絶
　　题湘云画兰

　　燕兰小谱卷之二
　　自题二絶句
　　花部一十八人，计诗四十六首

　　燕兰小谱卷之三
　　花部共二十六人，计诗四十八首

　　燕兰小谱卷之四
　　雅部共二十人，计诗四十四首

　　燕兰小谱卷之五
　　杂咏共一十八则，计诗二十八首
　　杂感共一十八首
　　《燕兰小谱》跋

　　○《燕兰小谱》弁言

　　《燕无兰传》记燕姞梦兰曰：『兰有国香，人服媚之，是兰之气韵，无分乎南北也。』癸卯中夏，王郎湘云素善墨兰，因写数枝于折扇，一时同人赓和，以志韵事。余逸兴未已，更征诸伶之佳者，为《燕兰小谱》。始甲午迄今，共得六十四人，计诗百三十八首。又杂咏、佚事、传闻，共五十首。先之以画兰诗者，识原始也。继之以燕兰谱者，美诸伶也。终之以杂咏者，寓规讽也。诸伶之姸媚，皆品题于歌馆，资其色相，助我化工，或赞美，或调笑，或卽剧传神，或因情致慨，其优劣略见于小叙中，而诗不沾沾于一律，大约风、比、兴三义为多。嗟乎！昔人识艳之书，如《南部烟花録》、《北里志》、《青泥莲花记》，《板桥杂记》，及赵秋谷之《海沤小谱》，皆女伎而非男优。卽黄雪蓑《青楼集》所载，亦女旦也。惟陈同倩《优童志》见其《齐志斋集》中，惜名不雅驯，为通人所诮。《燕兰谱》之作，可谓一时创见，然非京邑繁华，不能如此荟萃，太平风景，良可思矣。后之继咏者当不乏人。余何惮投燕石而引夫宋玉也耶！

　　乾隆乙巳季秋安乐山樵太初自识

　　○《燕兰小谱》题词

　　西风木叶，萧然摇落之晨；鸟帽黄尘，老矣覊孤之客。看堂堂之去日，白发霜凝；闻略略之新声，青楼梦断。于无聊赖之中，作有情痴之语。嬉笑怒骂，着为文章；钏动花飞，通于梵乘。征声角伎，偶同竿木以逢场；舞榭歌台，都供水天之闲话。此安乐山樵《燕兰小谱》之所由作也。山樵长湖山郡，住癸辛街，家世翩翩，性情落落，身留燕市，不求闻达而来。仆是吴侬，未识裙裾之乐，欲醒看书之眼，频上查楼；聊分问字之金，闲亲鞠部。玩游既数，题品斯真，阅历恒多，长言不足。人萃齐晋燕秦，蜀滇吴楚，如游羣玉之山；技兼琴棋文酒，书翰管弦，若过五都之市。于是抽毫纪丽，骋秘图姸。凡兹载弁之钗，媵以有声之画。闲花野草，都归贮药笼中；黠鼠淫狐，莫遁照妖镜里。雅花列部，协正变于风人；正杂分编，配阴阳于易象。个个香浓语媚，郄从尘外观尘；篇篇棒喝铃提，不向梦中说梦。如填花品，搜罗适合仙班；葛宏《列仙传》仿《列女传》之例，皆七十二人。今谱中花雅部以讫杂咏所载，亦如其数。试数流光，历览恰周星纪。花雅部所载，断自甲午至今，凡十二年。朱竹垞《风怀》二百韵，斗巧争妍；陈老莲《水浒》四十人，穷形尽相。可谓笔有生枯，意含美刺者矣！然而此其略也，窃有疑焉。黄金台畔，不栽燕姞之花；秋草丛中，孰采灵均之佩。顾斯名而安在，宁无说以征之。则有人来紫盖，巷本乌衣，称名而影满冰轮，问字知气蒸梦泽。韶年婥约，歌残杨柳之风；雁序娉婷，拆破琵琶之字。媚香楼上，邀龙友之新题；水绘园中，喜云郎之乍见。而乃舞衫才卸，翠墨裁笺；檀板初停，牙签读画。家有右军之沼，水被鱼吞；手挥左氏之香，毫真蕊结。枝枝带露，□争没骨之图；叶叶翻风，题满聚头之扇。此嘉名因之缘起，而小谱于以权舆也。嗟乎！帝京景物，美丽偏饶，盛世笙簧，臣民溥乐。流连光景，原达者之襟期；歌咏升平，洵才人之韵事。今日旗亭画壁，不减西昆，他年日下征闻，应夸南部。倘谓王逸少遣哀乐于中年，诚知我者；如曰杜工部咏雨云于巫峡，亶其然乎！

　　乾隆岁次乙巳初冬望日西塍外史漫书

　　○《燕兰小谱》例言

　　一、是谱始于癸夏，成于乙秋。诸伶所在某部，据作诗时书之。嗣后更易，未暇改正。至名字、籍贯，惟著者得其详悉，余约略而已。

　　一、元时院本，凡旦色之涂抹、科诨、取妍者为花，不傅粉而工歌唱者为正，卽唐雅乐部之意也。今以弋腔、梆子等曰花部，昆腔曰雅部，使彼此擅长，各不相掩。

　　一、诸伶叙次，惟部首数人略有轩轾，此下皆随意编録，无定见也。其殿末一人颇深注意，不可漠视孙山，

　　一、魏长生开近年风气，序中颇致讥词，然曲艺之佳，实超时辈。今独昆腔，声容真切，感人欲涕，洵是歌坛老斵轮也，不与哙等为伍，置诸殿末，庶几齐变于鲁，为王刘赤帜。

　　一、陈、王、二刘，时称四美，以冠花部，允协舆情。若白二之歌喉，永亭之态度，洵梨园名辈，置于次卷之首，不忍没之。

　　一、雅旦非北人所喜。吴、时二伶兼习梆子等腔，列于部首，从时好也。发官为殿，其曲终奏雅欤！

　　一、画兰诗为谱之原始，杂咏、杂感为谱之余韵，故编于首末。

　　一、谱中评品，皆得于歌馆，藉粉饰以供吟咏。若不钗而弁，恐白面郎无几，宁有子都耶？读者求之于风鬟雾鬓间，庶其似之矣！

　　●燕兰小谱卷之一

　　西湖安乐山樵吟

　　○画兰诗共五十四首，词共三首

　　夫兰，国香也；画，韵事也；湘云，伶中之彼美也。美人芳草，臭味相同。画意诗情，唱酬胥协。爰以冠首，并附同人。

　　王郎湘云，虽隶乐部，颇嗜风雅，歌板之余，寄情笔墨，尝写兰扇贻少施氏，楚楚可爱。兰修为题诗四章。西宾张润斋和焉，索余同咏，为赋四断句以志韵事。

　　墨池潇洒写同心，彩笔拈来胜断金。一片湘云萦澧水，王郎从此播芳音。

　　弱腕能将粉本描，聚头习习逞风标。虾皮韭菜撩情思，惭愧乌盆郑板桥。

　　某巨公戏题湘云画兰云：『韭菜虾皮乱一丛』，讥初学之花叶相似也。郑板桥自题《破盆兰》云：『早知不入时人眼，打破乌盆更入山』，以喻巨公。

　　庾、鲍才华不自持，媚香入画更题诗。西园公子空萧索，春水无端皱一池。

　　杨龙友为妓李贞丽画兰，妆阁名『媚香楼』。

　　自叹幽芳涧谷生，出山犹是在山情。倪迂惯作无根画，沦落天涯臭味生

　　○题湘云墨兰

　　喜见王郎试笔频，斜风丝雨不胜春。若教渐入芝兰室，只恐孤他海上人。王荆公书，如斜风丝雨。

　　丝纶妙手补天衣，燕寝凝香客见稀。搦管忽收娇弟子，兰英新吐蕙苗肥。

　　○友人以王郎兰扇索题，为书一絶

　　帙展南田仿效工，不将浓艶染东风。亭亭小阁乌皮儿，间写湘兰一两丛。

　　少施氏赠湘云《恽南田画册》，湘云日仿兰竹与菜，不事采色。

　　○有学画兰者，伪署湘云名款索题

　　纵横薤韭任披纷，强作潇湘九畹云。寄语墙东君莫妬，米颠今又效羊欣。湘云仿兰修，如婢学夫人，今又假湘云，是薛绍彭之讥米颠为重儓矣。

　　湘云画兰一载，浓淡疏密，颇有法度，间布拳石，亦清雅不俗，署名数字拙而媚。友人以画扇索题，为缀数语识之。

　　嫩叶纷披瘦蕊埋，香风散自粉坊街。王郎妙腕无人识，两字书名似折钗。

　　湘云居南城虎坊桥西粉房琉璃街。

　　歌传檀板按梁溪，羞作南音唱大堤。兰韵已回燕谷暖，痴情宁共楚云迷。

　　湘云近习昆曲，颇佳。

　　今夏居停移寓果子巷西，湘云继亦迁至，相与为邻。友人屡以扇属余索湘云画兰，戏题箑上。

　　岂是燕兰韵语工，王昌今又住墙东。先生自有春风笔，太极圈儿万象融。

　　友人见《燕兰谱》，疑余为钟情湘云者，讵知其未识也。

　　○题湘云兰扇

　　风寒翠叶姿偏嫩，露浥檀花笑未开。好似行云巫岫女，乱头粗服返阳台。

　　○南乡子题湘云墨兰

　　清影古幽芳，翠叶披披嫩蕊黄。堪与江梅同寄傲，潇湘有客，行吟祗自伤。

　　乡思意难忘，写入云笺韵更长。欲向燕台频结契，王昌到处，逢人是媚香。

　　○附同人作随意钞録，未识姓名。

　　○为耦堂题湘云画兰

　　一朶含风态崭新，枝枝叶叶淡无垠。品题忽忆东坡老，曾说春兰似美人。

　　似浓如淡不曾匀，欲整还斜太逼真。郄笑羊欣好书格，被人强说学夫人。

　　九畹湘皋旧结邻，灵根元是此花身。自从楚客纫秋佩，不共蘼芜感弃人。

　　密蕊檀花不染尘，风来馥郁静含春。离离绕砌看都好，渠是乌衣巷里人。

　　仆题湘云墨兰屡矣，风枝露叶，数见不鲜。今耦堂以画箑索句，姑以卽事题之。

　　风寒翠带影离披，犹是潇湘雨后姿。想得晴窗闲弄墨，一双条脱拂笺时。

　　登登新起燕泥梁，室有图书砑壁光。他日从余乞题榜，也应唤作媚香堂。

　　○题湘云兰扇为郑定斋作

　　偶从楚艶结幽姿，郄被东风日夜吹。移向庭前比书带，清芬还散授经帷。

　　乱头粗服看俱好，笔势翩翩整复斜。记否一枝曾入梦，国香原属使君家。

　　○为藕塘题兰扇

　　韈材堆几画盈床，消受炉烟茗椀香。不到粉坊街上住，那知天壤有王郎。

　　契比兰盟与石交，风流真使意都消。舆台郄笑闲桃李，不是魂挑便目招。

　　藕塘属湘云画兰自制小印赠之。

　　○长相思题湘云画兰

　　湘水清，湘月明，淡淡湘烟霭霭云，中含一段春。花素心，人素心，一样幽姿一样馨，同心应共盟。

