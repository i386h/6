<!-- { "loadSidebar": true } -->
　　石斑鱼
　　石斑媱虫虎文形蚓蝘蝥为牡水边呼引石斑即走上岸合牝其性既恶羮不可饮
　　石斑鱼延夀书名石矾鱼异物志名髙鱼李时珍云石斑生南方溪涧水石处长数寸白鳞黒斑浮游水靣闻人声则划然深入临海水土记长者尺余其斑如虎文而性淫春月与蛇医交牝故其子有毒南方异物志髙鱼似鳟有雌无雄二三月与蜥蝪合于水上其胎毒人　杂爼僧行孺言建州有石斑鱼好与蛇交南中多隔蜂窠大如壶常羣螫人土人取石斑鱼就蜂树侧之标于竿上向日令鱼影落其窠上湏防有鸟大如燕数百互击其窠窠碎落如叶蜂亦全尽　墨客挥犀南方溪涧有鱼生石上号石斑鱼作鲊甚美至春含育则有毒不可食云与蜥蜴交也按陈藏器云石鮅鱼生南方溪涧中长一寸背里腹下赤南人以作鲊甚美据二说此鱼非不中食者矣抑另种耶　李日华篷窗夜话黄山涧中生斑鱼如蝘蜓而无足善含水登木隠树杪丛叶中仰口水汪汪然渇鸟过而饮之辄箝翕曵而入水恣其嚵嚼小虫设机陷物隠乃尔可畏哉未审即此鱼否
　　戴星鱼
　　戴星之鱼背有星文防防玓瓅因之名云
　　中都玳瑁鱼雪质而黒章的砾若漆俨然玳瑁疑亦其类　临海水土记戴星鱼状如鸢鱼背上有两白珰如指大因名
　　防鱼
　　防鱼两肋大肉堪脔蒸之粳米其骨亦软号狗防睡谓无余衍
　　即鲳鱼本草有鲳鯸昌防之称昌美也以味名或云此鱼游于水羣鱼随之食其涎沫有类于娼故名闽人讹作防广人连骨煑食呼狗防睡鱼四五月出陈藏器云鲳鱼生南海状如鲫身正圆无硬骨作炙食至美　岭表録异防形似鳊鱼脑上突起连背身圆肉厚白如鳜只有一脊骨治之以姜葱蒸之以粳米甚软食之无余
　　防鱼
　　防鱼之味其美在额古谚有之价世宅鳣腮沙刺黄骨防脊南烹所珍百倍秦炙
　　南越志防鱼长五六寸味极肥腴土人重之故古谚云寜去累世宅不去防鱼额炙食甘美子可为酱食鳣鱼之美在腮沙鱼之美在刺南中八郡志黄鱼
　　形似鳣骨如葱可食郭义恭广志云犍为都僰道县出臑骨黄鱼　防一作鰶雨航杂録青鰶鱼冬月肥美海错之佳者或以敌松江之鲈张汝逺曰此邾莒之于齐鲁岂其方
　　鳏鱼【当附防后】
　　敝笱在梁其鱼惟鳏其大盈车饵以豚豩鳏死以饵士死以贪
　　孔丛子卫人钓于河得鳏其大盈车曰吾下一鲂之饵鳏过而不视益以豚之半则吞矣子思曰噫鳏贪以饵死士贪以禄死　一作鱞按恵志鱞鱼大如指长八寸脊骨宜羮殆应防类鳏似鲩而大鬛红何罗鱼
　　何罗之鱼一身十首化而为鸟其名休旧窃糈于舂伤陨在臼夜飞曵音闻舂疾走
　　山海经谯明山谯水出焉西注于河中多何罗之鱼一身而十首其音如吠犬食之已痈亦可御火或作河罗　休旧按岭表异録一名休鹠夜飞昼伏能拾人爪甲以为凶又名夜逰女好与婴儿作祟又名鬼车又名鱼鸟入人屋收魂气其头有九为犬所噬一首下血滴人家则凶故闻其声则嗾犬使吠以厌之按冲波传有鸟九尾孔子与子夏渡江见而异之人莫能名孔子曰鸧也甞闻河上之歌云鸧兮鸧兮逆毛衰兮一身九尾长兮又江赋竒鸧九首裴瑜注尔雅言鸧糜鸹是九头鸟也俗呼鬼车天隂时作声声如刀车鸣白泽图谓之苍鸆帝喾书谓之苍逆小説云周公居东恶闻此鸟命庭氏射之失其一首余犹九首　窃糈之説蜀有之至今闻此鸟声夜舂彻里鰅鱼
　　周成王时州献鰅其皮有文出乐浪东汉神爵初捕输考工
　　又名防鰅説文皮有文出乐浪东神爵四年初捕输考工周成王时州献鰅【鱼容切】按周书王防其于鱼曰州解隃防鰅亦有隃音疑即此
　　鮯鱼
　　东方有鱼其形如鲤其名为鮯六足鸟尾鱐为之母胎育厥子
　　山海经跂踵【一作鼓钟】之山有水名曰深泽有鱼焉其状如鲤而六足鸟尾名曰鮯鮯【古防切】之鱼其鸣自呼玉篇鱐音宿鮯母也
　　防魵鲈鱳
　　乐浪潘国鱼之渊府异哉防鱼魼有两乳魵鲈鱳各以类聚汉献大官叔重是取
　　五鱼皆出乐浪潘国见説文博雅鯆防防也即江豚别名天欲风则见　杂爼防奔防也一名瀱非鱼非蛟大如船长二三丈色如鮎有两乳在腹下雄雌隂阳类人取其子着岸上声如婴児啼顶上有通孔头气出吓吓作声必大风行者以为熬一头得膏三四斛取之燃灯读绩辄暗行乐之处偏明　魵音粉又鰕别名出东夷一名防触物辄嗔腹胀如防又有防名浮于水上其出有时率以冬至后来鱳亦名鲕
　　鱼之美者东海之鲕伊尹説汤水羣首兹徒闻其名而形未窥
　　国语鲲鲕注细鱼也吕览鱼之美者洞庭之鱄东海之鲕改作鲥训鱼子当从儿又溷鲵矣
　　鰸
　　辽东水鰸状如虾无足长寸形如股义兹虽防虫其味特佳
　　説文鰸鱼状似虾无足长寸大如义【音钗】股出辽东海篇作鮢　桂海虞衡志虾鱼出漓水肉白而丰味似虾而松美此岂鰸类耶
　　乌鲗
　　乌鲗八足集足在口缩喙在腹形类鞋嚢其名乌鲗吸【一作噏】波噀墨迭射水慝【万震海物异名记】
　　赵徳麟侯鲭録所载同但八足下有絶短者水慝下有以卫害焉埤雅每遇大鱼辄噀墨周其波以卫身害若小虾鱼过其前即吐墨涎惹之　李时珍云乌鲗无鳞有须黒皮白肉大者如蒲扇煠熟以姜醋食之脆美背骨厚三四分轻虚莹白名海螵蛸形似摴蒱子而长两头尖脆如通草重重有纹以指甲可刮成末人亦镂作钿饰
　　鱼有乌贼状如箕【一作算】嚢骨间有鬐两带极长含水噀墨欲葢反章
　　南越志乌贼鱼浮水面乌见之以为死啄之乃卷取去故云乌贼　蘓颂云生东海形如算嚢口在腹下八足聚生于口旁有两湏如带甚长能吹波噀墨令水溷黑自卫以防人捕人反以是取之　炙毂子此鱼遇渔舟即吐墨染水令黑以混其身渔人见水黑网之大获传曰欲葢而章图存而亡此之谓也　越志乌贼懐墨而知礼葢腹中血及胆正如墨可以书字江东人或取其墨书契以绐人财物书迹如淡墨逾年自消惟空纸尔　梦溪笔谈宋明帝好食蜜渍鱁鮧一食数升按鱁鮧乌贼肠也　渑水燕谈雒阳园户相妬则以乌贼刺刺花树枝皮中花心死尽牡丹忌此鱼耳　渔书乌贼有云秦皇渡海笔槖坠水化为此鱼故形犹似之墨尚在腹也鱼种大小不同名称亦异有名花衫象其色也有名尖殻象其形也最小者名春桃则其子也
　　乌则之鱼鸟所变海若小史懐墨算湏与其足皆在眼畔风波稍急粘石为防章举石距同状异面食品所珍图画悉绚
　　吕氏春秋注引古月令九月寒乌入水化为乌则故义训云鱼之入月令七十二者惟乌则尔罗愿云此鱼有文墨可为法则故名　掌禹锡云或作鹎鶋小鸟也亦名鹎鵊俗称山呼图经云背上骨厚三四分则非小鸟今据尔雅雒鸟是水鸟似鶂短颈腹翅紫白背上绿色名字既与图经相符而背骨又类螵蛸则所化明矣　杂俎一名河伯从事小史海人言秦皇东逰弃算袋于海化此鱼形如算袋两极长旧説乌则有矴遇风则虬前一湏下矴一名防鱼风波稍急即以其湏粘石为防葢此鱼每遇大风远岸则虬前一湏为矴近岸则粘前一湏为防天台智顗禅师请禁海漈捕鱼沪陈宣帝勑答曰此江既无乌则珍味宜依所请观此乌则之味为食品之珍尚矣　相感志乌则过小满则形小山东登莱名八带鱼金州卫髙丽名八梢鱼　章举石距乌则之别种见日华子章鱼临海志名□【音佶】鱼生南海如乌则而大八足身上有肉闽粤人多采鲜者姜醋食之味如水母韩退之所谓章举马甲柱鬭以恠自呈石距亦其类身小而足长入盐烧食极美蘓颂云二物似乌则而大更珍好食品所重不入药用　雨航杂录海上鳞族异者名章巨大者名石拒居石穴人取之能以脚粘石拒人故名形如算袋八足长二三尺足上磈戢戢如钉每钉有窍浮海砂中如死物乌啄之即卷入水嘘足钉啜之以饱其小者名章举又名章鱼别一种生海涂中名望潮身一二寸足倍之士人称涂蟢又一种脚短而无钉者名管寜台温皆有之其名章巨葢江东子弟所名项羽引江东卒与秦战秦将章邯拒之卒为羽所降故江东名是物章拒人怯而负勇名者亦号章巨　渔书云望潮里人呼为章鱼生于海泥中潮至则出穴取食故以为号非鳞非介有身无骨脚有八而无其带藏口于腹以首为肠中亦有墨大抵皆墨鱼一派而异形耳其首似僧两傍无耳脚中肉自成圈离离有章此章鱼之所由名也亦有因脚磈磊怪异呼为癞鱼凡有数种有名长脚姨名水俱至秋冬而肥状与章鱼相类而章鱼寔别一种其最小者首圆如弹丸傍有两耳大不盈寸名胡泥生于春最大者为石巨生岩中头大如升脚长数尺重可十数觔海上人小豚游于水濵多为负去谚云石巨卷豚反为豚所卷亦极言其大耳
　　鳗鲡
　　海鳗江鲡善攻岸碕又善升木水居畏之既愈人疴复裨牛肥驱蟁如扫兹功亦竒
　　黄海语鳗鲡大者身径如磨盘长丈六七尺鎗嘴锯齿遇人辄鬭数十为队恒随盛潮陟山而草食所经之路渐如沟涧夜则咸涎发光舶人以是知鳗鲡所集也燃灰厚布所开路执镖防诸器羣谋而前鳗鲡循路而遁遇灰体涩不可窜移时乃困舶人恣杀之皮厚近寸食之美于肉也　图经云是蛟蜃之类善攻碕岸使辄頺陁近江河居人酷畏之歙州出一种背有五色文其功最胜出海中名海鳗与江鳗相类而大功用亦同又名慈鳗又名猧狗鱼陶景云鳗鲡鱼味甘形如防能缘树食藤花作脯佳陈藏器云狗及牛痩取一二枚短小者以竹从口及鼻生灌之立肥张鼎云烧烟熏蛟令化为水熏氊及屋舍竹木断蛀虫寘骨于衣箱断诸蠧　埤雅似鳝而大有雄无雌以影漫鳢而生子赵辟公杂説云影漫于鳢则其子皆附鳢之鬐鬛而生故名一曰鮎亦产鳗葢其乳子三分之一为鮎其一鳗也　李时珍云状如蛇背有肉鬛连尾无鳞有舌腹大者长数尺脂膏最多背有黄脉者名金线鳗鲡此鱼善穿深穴汪石山云小者可食重四五觔及水行昻头者不可食夷坚续志四目者杀人背有白无腮者不可食　稽神录有人病瘵相传死者数人因取病者置棺中弃于江以絶害流至金山渔人引起开视乃一女子犹活取置渔舍每以鳗鲡饲之遂愈因以为妻　绍兴府山一井中有灵鳗时出见因名唐徐季海诗孤岫形在深泉鳗井开又镇江北山有僧浚井得鳗鱼二因名宋陆游诗鳗井初生一缕云鲍郎山下雨昏昏艣声呕轧秋空暁水际人家尚闭门又寜波阿育王山下圣井有一丈鳗旱祷有应化县灵济泉传有九节鳗祷雨获之辄应　渔书鳗鱼身有珠滑不可捉生深海中者为白鳗长五六尺重可数觔浅海为青鳗有刺而软黄者为凃龙小者为油筯为粉鳗又一种骨硬刺浮于肉名强骨人不食之生山涧中能缘树食草花者名鲡鳗味絶肥而甘美　韩诗外传南瑕子过程本本烹鲡鱼以进曰此乃君子食也瑕子曰髙比者所以广徳也下比者所以狭行也吾岂自比君子哉志慕之而已
　　青鱼
　　江有青鱼其色正青泔以作鲊曰五侯鲭枕如琥珀可以笼灯亦为冠弁以饰丽婷
