<!-- { "loadSidebar": true } -->
　　首二句见越絶书及郭璞江赋述异记蛣形似蚌有一小蟹在腹中为蛣出求食蟹或不至蛣馁死人呼蟹奴　岭表録异水母形如覆防腹下有物如絮而无口眼常有数十虾寄腹下食其涎浮水上遇人捕之即沉乃虾有所见耳博物志东海有物状如凝血从广数尺方圆名曰鲊鱼无头目处所内无藏众虾附之随其东西人取煑食之北户録一名蚱一名石镜海篇一名虾防一名蟦一名海靼【音折】状象柔皮雨航杂録鱼一名防一名摴蒱一名水母俗所
　　谓海蜇也雨多水则是物盛其形如覆笠以虾为目虾动则沉土人食之皆以土积其寔损脾南人以为性暖能治河鱼疾
　　陵龙
　　陵龙之体黄身四足形短尾长有鳞无角南越海人嘉羞见逐【临海水土志本赞】
　　或作陵龟见尔雅摄龟注或作神龙南越志神龙龟大如拳金色上甲两边如锯齿爪至利能缘木捕蝉至羙可食不中于卜或作石龙子按石龙子生山石间似蛇有四足头扁尾长形细长七八寸大者一二尺有细鳞金碧色大都鳞介之产非目见未易意度也
　　山蠵
　　岭表蟕蠵是曰山龟人立其背可负而驰木楔其肉声吼如牛【叫鱼其切】巧匠琢之以为梳箆
　　一名文广志蟕蠵形如出交州山在山上食草长尺余　岭表録异蟕蠵者俗谓之兹夷乃山之巨者人立其背可负而行产潮循山中乡人采之取殻以货要全其殻湏以木楔出肉吼如牛声响震山谷广州有巧匠取其甲黄明无日脚者煑而拍之防黑玳瑁花以为梳箆杯器之属状甚明媚按甲上有黒晕名日脚　续捜神记鄱阳人黄赭入山采荆阳遂迷路数日忽见大赭更祝之曰汝是灵物而吾迷不知道今骑汝背头向便是路龟即从右转赭乗行十许里得溪水即估客舟行者也　应劭云雄曰玳瑁雌曰蟕蠵按诸蕃志玳瑁形似鼈首嘴如鹦鹉背负十二叶黒白斑文间杂邉栏缺齧如锯无足而有四鬛前长后短以鬛捍水而行老者甲厚而黑白分明小者甲薄而花字糢糊或曰取用必倒悬用滚醋泼之逐片应手而下出广南产于海洋深处或云前两鬛长状如檝后两鬛极短其上皆有鳞甲背甲十二片斑文相错鳞差以成一背海人飬以盐水饲以小鳞俗传甲子庚申日輙不食谓之瑇瑁斋日此则属非山蠵类矣　南州异物志瑇瑁如生南方海中大者如蘧蒢背上有鳞大如扇取下因见其文欲以作器则煑之因以刀截任意所作俟其冷以鲛鱼皮错治之后以枯条木叶莹之即光辉矣按史记赵欲夸楚簮劒器悉饰以瑇瑁续汉书舆服志贵人助蠺瑇瑁钗髙文恵与妇书今致瑇瑁梳一枚晋潘尼有瑇瑁椀赋此物之珍尚也乆矣
　　水蠵
　　蠵惟水海【一作涪】陵是育其缘中文其甲堪卜冯夷所命切和灵曲
　　尔雅灵注涪陵郡出大甲可以卜缘中文似瑇瑁俗呼灵即今蟕蠵一名灵蠵能鸣郭璞賛水圆三方源溢沸灵爰处掉尾飬气庄生是感挥竿傲贵　南越志神出江水庐江郡甞献生于太卜防含神知为效之大　説文蠵以胸鸣其音如鼓雒神赋云冯夷鸣鼓是也又汉郊祀歌冯夷切和注冯夷水神名灵蠵也
　　海蛤
　　海蛤魁陆瓦垅犷殻外眉内渠形挚浑朴【万震南州志赞】说文蛤有三种皆生于海蛤蛎千嵗鸟所化也海蛤百嵗燕所化也魁蛤一名复老服翼所化状如海蛤圆而厚外有理纵横即今蚶也尔雅谓之魁陆　蘓恭云海蛤细如巨胜子光浄莹滑者佳粗如半杏仁者名防耳蛤不堪入药沈存中笔谈海蛤即海边沙泥中得之大者如碁子小者如油麻粒黄白色或黄赤相杂葢非一类乃诸蛤之殻为海水礲砺日乆光莹都无旧质不能分别为何蛤故通谓之海蛤吴晋谓海蛤头有文文如锯齿此乃魁蛤非海蛤也　侯鲭録瓦垅犷殻浑沌钱文如建瓴外眉而内渠其名瓦垅注眉髙为睂渠防为渠按周礼典瑞驵圭璋璧琮琥璜之渠眉先郑注皆开渠为眉瑑瑑有圻鄂瑑起后郑云渠眉玉餙之沟瑑也防云六玉两头皆有孔又于两孔之间为沟渠于渠之两畔稍髙为眉瑑杂爼蛤蜊风雨能以殻为翅飞海味索隐蛤与
　　蚌同类而异形长者蚌圆者蛤海蛤蛤蛎蛤蜊齐蛤文蛤车蛰姑劳蜺皆蛤也石蛤也待春而丛生也石华蛤也附石而零生也诸蛤皆产于海而又有黄蛤者甚佳賛云类若焦防出于沙汀聚如繁星轻如蜂翎味如寜馨其于大者何不视之如丁丁而其于小者何不任之为形形　蛤蜊生东海似蚌略小白腹紫唇两片相合而生故曰蛤食之有利于人曰蜊又一种文蛤笔谈名花蛤大者圆二寸小者圆五六分一头大一头小背上有花斑文本草注小紫斑者曰文蛤两头尖者曰齐蛤海上人云蛤蜊文蛤皆一潮生一晕又一种长椭者名为马刀小圆者名蚬又一种蛤殻在海乆被风涛亷棱消尽所存礧磈杂于泥沙有似碎石名海石皆入药西王母云仙药有白水霛蛤又一种名担罗蛤类也生新罗国彼人食之主治热气消食临海志芦雉似蛤蜊殻小薄耳　赵后外传真腊夷献万年蛤光彩如月照人无妍丑皆羙成帝以赐飞燕　象山志珠岩絶顶一潭中有蛤色如金出游水中雨随至　渔书云凡蛤之属闭口闻雷鸣则不复闭每一潮生一晕海人认最真文蛤表有文如水墨畵漳南有二种大如升者殻上有文及毛小者文似但无毛耳潮州又有扁而长者味亦佳乡中又有蛤螺赤觜之名又一种似蛤而薄者名沙劳大都海产味不及江北
　　江瑶柱【当附海月】
　　江瑶柱【句】厥甲羙【音裕句】肉柱肤寸名江瑶柱【万震此赞尤古】临海异物志玉珧柱厥甲羙如珧玉晋安南异物名记肉柱肤寸羙如珧玉即江瑶也如蚌而稍大中肉腥而防【韧仝】不中口仅四肉牙佳耳长可寸许圆半之白如珂雪一沸即起甘鲜脆羙莫可名状此所谓柱也　王氏宛委録奉化县四月南风起江瑶一上可得数百柱以鸡汁瀹食肥美过火则味尽也　海味索隐张将军九江瑶柱賛冠于石髄琼浆羙如瑶云腴露膏圆而柱玉须氷筋倘生北海伯夷不采西山之薇以供赤松留侯永辟人间之谷笑说麟脂是俗羙不堪大嚼屠门肉
　　今之马甲柱古曰玉珧厥名之珍海图所标昔人赏之谓羙无涯取类南来以配荔枝
　　杂爼玉珧似蚌长二寸广五寸上大下小殻中柱炙之如牛头胘项　雨航杂録玉珧一名蜃姚即江瑶柱也柱肉脆羙其甲可饰刀鞘葢蜃之小者　恵州志一名马颊出归善县韩退之所谓马甲柱是也人有问东坡以荔枝风味云江瑶柱可敌之
　　紫魼
　　兰陵紫魼江淹紫【音银】是惟蚌类发华应春珠虾锦蛤玉盘同珍
　　荀子东海有紫魼即石刼也江淹集海人有云石一名紫蚌蛤属也春而发华有足异者赋曰夫海若之小臣具品色于沧溟既炉天而铸物亦噏化而染霛比文豹而无恤方珠蛤而自寜冀湖涛之蔽迹愿州渚以沦形升庵亦有赋　石生东南海中石上殻如海螯其色紫可食一名石鲑或谓即紫贝及石决明者非真腊记云有长八九寸者海味索隐石土名脚又名佛手蚶皆以象形立名其肉端有两黑爪至春月开如华郭景纯江赋琼蚌晞曜以莹珠石魼应节而葩谢眺紫晔春流王维去问珠官俗来经石春是也　渔书云仙人掌一名脚生海礁上蚌属上半为硬殻如掌下半绿皮裹肉如脚大不盈寸江文通以为紫郭景纯以为石
　　石决明
　　鳆【句歩角切】似蛤【句】无鳞有殻一面附石【叶音错】细孔杂杂或七或八
　　郭璞尔雅注此鱼尤竒入药品者以七孔八孔者佳北齐顔之推云鳆即石决明内旁一年一孔至十
　　二孔而止以合嵗数登州所出其味珍絶光武时张歩据青徐遣使诣阙上书献鳆鱼即此　陶宏景云鳆鱼甲附石生大者如手明耀五色内亦含浆主治青盲失精续博物志名九孔螺岭南郡及莱海邉皆有之形长如小蚌而扁外皮甚粗细孔杂杂内则光耀背侧一行有孔如穿成者七孔九孔良生石崖上海人泅水乗其不意即易得之否则粘难脱也功能明目故称石决明　五杂俎北地珍鳆鱼每枚三钱汉王莽防鳆鱼慿几不复睡后汉吴良为郡吏不阿太守赐良鳆鱼百枚又南齐有遗禇彦回三十枚者每枚值数千钱古人已重之矣
　　东海夫人
　　东海夫人淡菜有殻形虽不典而益帷箔求以象类堪为一噱
　　陈藏器云东海夫人生东南海中似珠母一头小中衔少毛味甘羙南人好食之阮氏云淡菜生海藻上故治瘿与海藻同功日华云虽形状不典而甚益人煑熟食之能补五脏益阳事但多食令人头目闷暗得防利即止　掌禹锡嘉祐本草名淡菜浙人呼殻菜一名海蜌孟诜云平时烧食即苦不宜人与少米先煑熟后去毛再入萝卜或紫蘓或东同煑即更妙　唐明州嵗贡淡菜蛤蚶州守孔戣奏罢之　渔书云淡菜形似蚌而小肉酷肖人隂生剖之肉白如玉　元伊世珍嫏嬛记海产多肖人形戚车类男隂文齧类女隂文齧即淡菜亦名东海夫人
　　海牛
　　海牛鱼皮潮信可卜潮至毛张潮退则伏刻象押招风斯速
　　述异记东海有牛鱼其形如牛海人采捕剥其皮悬之潮水至则尾起潮水落则尾伏博物志亦云　临海水土记鱼牛象獭大如犊子毛青黄色其毛似氊知潮水上下一云东海有半体鱼状如牛剥皮悬之潮至则毛起潮去则毛伏诗义防鱼之大而有力者鱼貍将潮将雨毛皆起潮还天晴毛则伏常千里外知海潮是也　陈藏器云生东海其头如牛一统志牛鱼出女直混同江大者长丈余重三百斤无鳞骨其肉脂相间食之味长异物志南海有牛鱼一名引鱼重三四百斤状如鳢无鳞骨背有斑文腹下青色知海潮　本草海牛生东海角硬尖鋭有纹身有背文苍色腹黄白色有筋顶花防尾象鱼主补肾今人房中药多用之　山东志文登县北海中海牛无角长丈余紫色足似尾若鮕鱼性防疾见人则飞赴水皮堪弓鞬脂可燃灯
　　大蟹
　　女丑大蟹其广千里举螯为山身故在水海阳専车曷云其比
　　大荒东经女丑有大蟹广千里又海内北经姑射国大蟹在海中亦千里之蟹　汲书海阳巨蟹其殻専车　有海贾忽见两山出于波间各髙数丈已忽没舟人云此蟹螯也详广异记
　　彭螖
　　尔雅彭螖经郭索均为蟹谥螖讹以越梁王醢化兹乃臆説
　　尔雅螖蠌小者蟧郭注即彭螖也似蟹而小蟛蜞亦其类食之误人矣　太经鋭前一蟹之郭索后蚓黄泉墨客挥犀林逋诗草泥行郭索注蟹行貌太蟹之郭索用心躁也又髙似孙蟹赋其武郭索其行睢盱其心昜躁其肠寔枯　古今注蟛蚏小蟹生海涂中食土吴人螖讹作越遂附防其説谓汉祖醢彭越置其肉于江化此　傅肱曰蟛蚏者二月三日盛出于海涂吴俗尤所嗜尚嵗或不至则指为禁烟谓非佳节也今通防其类寔繁然有同蟛蚏差大而毛好穴处田畆中名蟛蜞毒不可食
　　沙狗
　　蟹有沙狗亦似蟛螖穿沙为穴见人则蛰曲径易通了不可得
　　尔雅翼沙狗似蟛螖壤沙为穴见人则走不可得出南海　雨航杂录沙狗穴沙中见人则走或曰沙钩从沙中钩取之也味甚羙
　　拥劔
　　蟹有拥劔一螯偏大随潮退殻随退复裹力能鬬虎利其防剉
　　吴都赋注拥劔蟹属从广二尺许有爪其一螯偏大大者如人大指长二寸余常忌防之如珍寳其利如劔故名其一螯尤细主取食杂俎拥劒二螯以大者鬭小者食是也　古今注拥劒一名执火以其螯赤也埤雅一名桀歩按尔雅翼随潮退殻者摊涂力能鬭虎者蝤蛑賛混举矣
