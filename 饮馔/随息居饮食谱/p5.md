<!-- { "loadSidebar": true } -->
　　糟甘辛温。醒脾消食，调脏腑，除冷气，杀鱼腥毒。以杭绍白糯米所造，不榨酒而极香者胜。拌盐糟藏诸食物，味皆美嫩。惟发风动疾、痧痘、产后、咽喉、目疾、血证、疮、疟，均忌之。以糟入油料，制为糟油，调馔香美，然，亦发疾，非病人所宜。扑损打伤及蛇虫蜂螯，酒糟罨。
　　蜜蜜者，密也。味甘质润，而性主固密，护内，故能补中益气，养液，安神，润肺，和营，杀虫解毒。生者凉，熟者平。以色白起沙，而作梨花香者为胜。炼法以器盛置重汤中煮一日，候滴水不散为熟蜜。或以蜜一斤，入水四两，放沙石器内，桑柴火慢熬，掠去浮沫，至滴水成珠亦可。但经火炼，其性温也。若果饵肴馔，渍制得宜，味皆甘美，洵神品哉！忌同葱食;痰湿内盛、胀满呕吐者亦忌。以之丸药，须察其宜，颟顸滥用，焉能济事哉？
　　汤火、热油伤，蜜涂。产后口渴，炼蜜调白汤服。
　　川椒一名蜀椒，一名巴椒，一名汉椒辛热。温中下气，暖肾祛寒，开胃，杀虫，除湿止泻，涤秽舒郁，消食，辟邪。制鱼腥、阴冷诸物毒，辟蝇、蚋、蜈蚣、蚊、蚁等虫。多食动火堕胎，阴虚内热者忌之。闭口者杀人，中其毒者，冷水解之。漆疮作痒，川椒煎汤洗。凡入漆所，嚼川椒涂鼻中，不患漆疮，并辟疫秽邪气。妇人秃鬓，川椒四两酒浸，密室内日日涂之。
　　花椒本名秦椒，一名穃辛温。调中下气，除湿杀虫，止痛行瘀，解鱼腥毒。
　　胡椒辛温。温中除湿，化冷积，止冷痛，祛寒痰，已寒泻，杀一切鱼肉、鳖、蕈、阴冷食毒。色白者胜。多食动火烁液，耗气伤阴，破血堕胎，发疮损目，故孕妇及阴虚内热、血证、痔患，或有咽喉、口齿、目疾者，皆忌之。绿豆能制其毒。
　　发散寒邪，胡椒、丁香各七粒，碾碎，以葱白杵膏，和涂两手心，合掌握定，夹于大腿内侧，温被取汗。蜈蚣咬，嚼胡椒封。
　　辣茄一名穄，亦名越椒，俗名辣子，亦曰辣椒、辣虎、辣枚子。各处土名不一，其实即古人重九所佩之食茱萸也。辛苦热。温中燥湿，御风寒，杀腥消食，开血闭，快大肠。种类不一，先青后赤。人多嗜之，往往致疾。阴虚内热，尤宜禁食。
　　丁香辛温。暖胃，祛湿，散寒，辟恶，杀虫，消痞，解秽，止冷痢，播疾病。定冷痛，疗虚哕，补虚阳，制酒肉、鱼蟹、瓜果诸毒。古人噙之奏事，治口臭也。阴虚内热人忌之。
　　辟秽，丁香一两为末，川椒六十粒，和之，绢囊盛佩。过食蟹、蚌、瓜果致病，丁香末五分，姜汤下。乳头裂破，丁香末敷。并治痈疽恶肉，外以膏药护之。阴冷，母丁香为末，纱裹如指大纳入。反胃，母丁香一两为末，盐梅肉捣丸芡子大，每噙一丸。胃寒吐泻，母丁香、橘红等分研，蜜丸豆大，米汤下一丸。
　　桂皮辛温。暖胃，下气，和营，燥湿，祛风，杀虫，止痛，制鸟兽、鳞介、瓜果诸毒。血虚内热、温暑时邪诸病均忌。
　　桂花辛温。辟臭，醒胃，化痰。蒸露、浸酒、盐渍、糖收、造点、作馅，味皆香美悦口。亦可蒸茶油泽发。
　　松花花上黄粉，及时拂取，和白砂糖作糕饵，食之甚美。亦可酿酒。主养血息风。多食亦能助热。单服治泻痢，随证以汤调。
　　椿芽香椿嫩叶也。甘辛温。祛风，解毒。入馔甚香，亦可瀹热腌焙为脯，耐久藏。多食壅气动风，有宿疾者勿食。
　　玫瑰花甘辛温。调中，活血，舒郁结，辟秽，和肝。蒸露熏茶，糖收作馅，浸油泽发，鐵粉悦颜，酿酒亦佳。可消乳癖。
　　茉莉花辛甘温。和中下气，辟秽浊，治下痢腹痛。熏茶、蒸露、入药皆宜。珍珠兰更胜。
　　甜菊花甘凉。清利头目，养血息风，消疔肿。点茶、蒸露、酿酒皆佳。苦者勿用。余如野蔷薇、金银花，功用略同，可类推也。久患头风，或目疾时作，甘菊花去蒂装枕用。疔肿垂死，甘菊花一握，捣汁饮，冬月取根用。女人阴肿，甘菊花杵烂煎汤，先熏后洗。
　　薄荷叶辛甘苦温。散风热，清利头目、咽喉、口齿诸病，和中下气，消食化痰，开音声，舒郁懑，辟秽恶邪气，疗霍乱疬疮。酿酒、蒸糕、熬糖、造露均妙。惟虚弱多汗者忌之。鼻衄，薄荷叶塞。血痢，薄荷叶煎服。蛇、蜂、猫伤，薄荷叶绞汁涂。
　　汪谢城曰：薄荷多服，耗散真气，致生百病。余尝亲受其累，不可不知！如浸火酒，拌水烟，人多嗜之，实阴受其害而不觉耳！
　　紫苏叶
　　辛甘温。下气，安胎，活血定痛，和中开胃，止嗽消痰，化食，散风寒。治霍乱脚气，制一切鱼、肉、虾、蟹毒。气弱多汗，脾虚易泻者忌食。
　　干霍乱，紫苏煎服，并治蛇咬及中蟹毒。乳痈肿痛，紫苏汤频饮，渣滓封患处。金疮、跌打出血，紫苏杵烂敷，并治􏪤犬咬。
　　茴香辛甘温。调中开胃，止痛散寒。治霍乱，蛇伤，􏪥疝，脚气。杀虫，辟秽。肴馔所宜，制鱼肉腥燥、冷滞诸毒。小便频数，而色清不渴者，茴香淘净，盐炒研末，炙糯米糕蘸食。
　　莳萝一名小茴辛甘温。开胃健脾、散寒止痛，杀虫，消食，调气止呕。定腰、齿之疼，解鱼、肉之毒。
　　蔬食类
　　葱辛甘平。利肺通阳，散痈肿，祛风达表，安胎止痛，通乳和营。主霍乱转筋，奔豚脚气。调二便，杀诸虫，理跌扑金疮，制鱼肉诸毒。四季不凋，味辛带甘而不臭者良。气虚易汗者不可单食，又忌同蜜食。
　　胎动下血，葱白煎浓汁饮，未死即安，已死即下，未效再饮。中恶卒死，急取葱心黄，刺入鼻中，男左女右，入七八寸，血出即愈。并以葱刺入耳中五寸，亦治自缢垂死。小儿无故卒死，以葱白纳入下部及两鼻孔内，气通或嚏即生。小儿盘肠内钓腹痛，以葱汤洗儿腹，仍捣葱贴脐上，良久溺出痛止。小便闭胀，葱白三斤，锉炒，帕包二个，更互熨小腹。阴囊肿痛，煨葱入盐杵烂涂。赤白痢，葱白一握，细切，和米煮粥，日日食之。一切肿毒，葱白杵烂，和蜜涂。并治跌打损伤，金疮挫緾，流注走痛，筋骨痹疼，脑破血流，痈毒初起，均宜厚敷，可
　　取立效。乳痈初起，葱白煎汁饮，并解金银毒。
　　韭辛甘温。暖胃补肾，下气调营。主胸腹腰膝诸疼，治噎膈、经、产诸证，理打扑伤损，疗蛇狗虫伤。秋初韭花，亦堪供馔。韭以肥嫩为胜，春初早韭尤佳。多食昏神。目证、疟疾、疮家、痧痘后均忌。产后血运，切韭安瓶中，沃以热醋，令气入臭中。产后怒哭伤肝，呕青绿水，韭汁入姜汁少许和服。卒然中恶，韭汁置
　　鼻中。漏脯、郁肉、诸食物毒，韭汁灌之。
　　薤辛温。散结定痛，宽胸止带，安胎活血，治痢。多食发热。忌与韭同食。
　　奔豚气痛，捣薤汁服。赤白痢、产后痢、小儿疳痢，薤白和米煮粥食。汤火伤，薤白和蜜杵涂。
　　蒜今名小蒜，俗曰夏蒜，相传此为中国之蒜。辛温。下气，止痛，杀虫。发风损目，病后忌之。
　　葫今名大蒜，汉时自西域来。生辛热，熟甘温。除寒湿，辟阴邪，下气暖中，消谷化肉，破恶血，攻冷积。治暴泻腹痛，通关格便秘。辟秽解毒，消痞杀虫。外灸痈疽，行水止衄，制腥臊鳞介诸毒。
　　入药以独子者良。昏目损神，不宜多食。阴虚内热、胎产、痧痘、时病、疮疟、血证、目疾，口、齿、喉、舌诸患，咸忌之。
　　子、苗皆可盐藏，叶亦可茹，性味相似。
　　干、湿霍乱转筋，噤口痢，鼻渊，鼻衄不止，并捣蒜贴涌泉穴。水肿、溺闭，大蒜、田螺、车前子等分，杵拥脐中。喉痹肿痛、诸物鲠喉，并以大蒜塞鼻中。阴疽阴毒，以蒜片安疮顶，艾炷灸之。蛇、蝎、蜈蚣咬，杵蒜封之。心腹冷痛、虚寒泻痢，陈年老醋浸大蒜，食数颗。
　　芸薹辛滑甘温。烹食可口。散血消肿，破结通肠。子可榨油，故一名油菜。形似菘而本削，茎狭叶锐，俗呼青菜，以色较深也。发风动气，凡患腰脚口齿诸病，及产后、痧痘、疮家、锢疾、目证、时感，皆忌之。
　　游风丹毒，妇人乳吹，并以油菜捣敷。兼可煎洗诸疮。
　　芫荽本名胡荽辛温。散寒，辟邪解秽，杀虫止痛，下气通肠，杀鱼腥，发痘疹。多食损目，凡病忌之。
　　子性味略同。
　　上七品，二氏以为荤菜，谓其损性灵也。痘疹不达，胡荽二两切碎，以酒二大盏，煎沸沃之。盖定，勿令泄气，候冷去滓，微微含喷，从项背至足令遍，勿豿头面。按《直指方》云：痘疹不快，用此喷之，以辟恶气。床帐上下左右，皆宜挂之，以御天癸淫佚、寒湿诸气，一应秽恶所不可无。然惟儿体虚寒，天时阴冷，喷之故妙。若儿壮实，及春夏晴暖，阳气发越之时，用之助虐，以火益火，胃中热炽，毒血聚蓄，则必变黑陷也。不可不慎！今人治痘疹，不辨证之寒热，时之冷暖，辄用芫荽子入药者，误人多矣。
　　芥辛甘而温。御风湿，根味尤美;补元阳，利肺豁痰，和中通窍，腌食更胜。开胃，性平，以冬收细叶无毛，青翠而嫩者良。
　　一名雪里蕻。晴日刈之，晾至干瘪，洗净，每百斤以燥盐五斤，压实腌之。数日后，松缸一伏时，俾卤得浸渍;如卤少，泡盐汤候冷加入，仍压实。一月后开缸，分装坛瓮，逐坛均以卤灌满浸为法，设卤不敷，仍以冷盐汤加之，紧封坛口，久藏不坏，生熟皆宜，可为常馔。若将腌透之菜，于晴燥时，一日晒极干，密装干洁坛内，陈久愈佳，香能开胃，最益病人。用时切食，荤素皆宜。以之烧肉，虽盛暑不坏。或切碎腌装小坛，毋庸卤浸，但须筑实密封，尤堪藏久。
　　腌芥卤煮食物，味甚鲜美。若坛盛埋土中，久则清澈如水，为肺痈、喉证神药。春芥发风动气，亦可腌食，病人忌之。白芥子研末，水调如糊，以纸密封半时，可作食料。辛热爽胃，杀鱼腥、生冷之毒。多食动火，内热者忌之。入药治痰在胁下及皮里膜外者。
　　菘一名白菜，以其茎色白也，亦有带青色者，然本丰茎阔，迥非油菜。甘平。养胃，解渴生津。荤素皆宜，蔬中美品。种类不一，冬味最佳。腌食晒干，并如上法，诸病不忌。喻氏尝曰：白饭青蔬，养生妙法。肉食者鄙，何可与言？鲜者滑肠，不可冷食。
　　黄矮菜一名黄芽菜甘平。养胃。荤素皆宜，雪后更佳，但宜鲜食。北产更美，味胜珍馐，亦可为菹，诸病不忌。
　　芜菁即蔓菁，一名九英菘，一名诸葛菜。一种根如芦菔者，名大头菜，向产北地，今嘉兴亦种之。腌食咸甘，下气开胃。析酲消食，荤素皆宜，肥嫩者胜，诸病不忌。其子入药，明目养肝。
