<!-- { "loadSidebar": true } -->
　　芦菔俗名萝卜生者辛甘凉，有去皮即不辛者，有皮味亦不辛，生啖胜于梨者特少耳。润肺化痰，祛风涤热。治肺痿吐衄、咳嗽失音，涂打扑、汤火伤，救烟熏欲死、噤口毒痢、二便不通、痰中类风、咽喉诸病。解酒毒、煤毒、并捣汁饮。面毒、一名来服，言来籥之所服也，俗名莱菔。茄子毒。消豆腐积，杀鱼腥气。熟者甘温，下气和中，补脾运食，生津液，御风寒，肥健人，已带浊，泽胎养血，百病皆宜。四季有之，可充粮食。故膳夫经云：贫窭之家，与盐饭偕行，号为三白，不仅为蔬中圣品也。种类甚多，以坚实无筋，皮光肉肥者胜。荤肴素馔，无不宜之。亦可腌晒作脯。
　　守山粮：用坚实芦菔，不拘白赤。洗净蒸熟，俟半干捣烂，再以糯米舂白，浸透蒸饭，捣如糊，二物等分合杵匀，泥竹壁上，待其自干，愈久愈坚，不蛀不烂。如遇兵荒，凿下掌大一块，可煮成稀粥一大锅，食之耐饥。或做成土坯式砖墙亦可。有心有力者，不可不知之。
　　反胃噎食、沙石诸淋、噤口痢疾、肠风下血，蜜炙芦菔，细嚼，任意食之。肺痿咳血，芦菔和羊肉或鲫鱼，频煮食。消渴，芦菔煮猪肉频食，或捣汁和米煮粥食亦可。浑身浮肿，及湿热腹胀，出了子芦菔，名地骷髅。煎浓饮。
　　叶辛苦。瀹过，可鲜茹，可腌食，可晒干久藏。或生菜挂干，俟芦菔罢时洗净，浸去苦味，切碎，和米煮饭，俭乡虽有年亦尔，不仅为救荒之食也。若于立冬日，采而露之，任其雨淋日晒，雪压风吹，至立春前一日，入瓮封藏。如未燥透，收悬屋内，俟极干入瓮。凡一切喉证、时行瘟疫、斑疹、疟、痢、水土不服、饮食停滞、痞满、疳、疸、胀泻、脚气、痧毒诸病，洗净浓煎，服之并效。
　　子入药，治痰嗽、鞬喘、气鼓、头风、溺闭，及误服补剂。
　　胡芦菔皮肉皆红，亦名红芦菔，然有皮肉皆黄者。辛甘温。下气宽肠。气微燥。虽可充食，别无功用。
　　羊角菜苦辛甘温。下气。病人忌食，能动风也。煎汤可洗痔疮，捣罨风湿痹痛。
　　菠縅亦名菠菜甘辛温。开胸膈，通肠胃，润燥活血。大便涩滞及患痔人，宜食之。根味尤美，秋种者良。惊蛰后不宜食，病人忌之。
　　硓菜亦名甜菜甘苦凉。清火，祛风，杀虫，解毒，涤垢浊，稀痘疮，止带，调经，通淋，治痢。妇人、小儿尤宜食之。老者良。先用清水，煎去苦味，其汤浣衣，最去油垢。然后再煮食之。或云：即古之葵菜也。
　　苋甘凉。补气清热，明目滑胎，利大小肠。种类不一，以肥而柔嫩者良。痧胀、滑泻者忌之，尤忌与鳖同食。蛇、蜂、蜈蚣螫，捣苋汁服，渣敷患处。
　　徐灵胎云：尝见一人头风痛甚，两目皆盲，遍求良医不效，有乡人教用十字路口及人家屋脚边野苋菜煎汤，注壶内塞住壶嘴，以双目就壶熏之，日渐见光，竟得复明。愚按《本草》苋通九窍，其实主清盲明目。而苋字从见，益叹古圣取义之精。
　　同蒿一名蓬蒿，亦呼蒿菜。甘辛凉。清心养胃，利腑化痰。荤素咸宜。大叶者胜。
　　芹甘凉。清胃、涤热、祛风，利口齿、咽喉、头目，治崩带、淋浊、诸黄。白嫩者良。煮勿太熟。旱芹味逊，性味略同。
　　荠甘平。明目，养胃，和肝。治痢，辟虫。病人可食。
　　姜辛热。散风寒，温中，去痰湿，止呕，定痛，消胀，杀虫。治阴冷诸疴，杀鸟兽、鳞介、秽恶之毒。可酱渍，可糖腌。
　　多食、久食，耗液伤营。病非风寒外感、寒湿内蓄，而内热阴虚、目疾、喉患、血证、疮疡，呕泻有火，暑热时疟，热哮火喘，胎产、痧胀，及时病后、痧痘后，均忌之。
　　闪拗手足、跌打损伤，生姜、葱白杵烂，和面炒热罨。初伏日，以生姜穿线，令女子贴身佩之，年久愈佳，治虚阳欲脱之证甚妙，名女佩姜。
　　莴苣微辛微苦，微寒微毒。通经脉，利二便，析酲，消食，杀虫、蛇毒。可腌为脯，病人忌之。
　　茎叶性同，姜汁能制其毒。
　　苦菜本名荼，一名苦苣，亦名苦縆，北人甚珍之。苦寒。清热，明目，补心，凉血，除黄，杀虫，解暑，疗淋痔，愈疔痈。入馔先瀹去苦味，盛暑以之煨肉犹凝，故脾胃虚寒者忌之。不可共蜜食。或云：蚕妇亦不宜食。
　　血淋、溺血，苦縆一把，酒水各半煎服。诸疔捣苦縆汁涂，能拔根。或预采青苗阴干，研末，水调敷亦妙。
　　蒲公英一名黄花地丁甘平。清肺，利膈化痰，散结消痈，养阴，凉血，舒筋，固齿，通乳，益精。嫩可为蔬，老则入药，洵为上品。今人但以治乳患，抑何陋耶？
　　别有紫花地丁，一名如意草。甘凉。清热，补虚，消痈，凉血，耐饥，益气，为救荒仙草。以生嚼无草气，故可同诸草木叶咀食充饥也。
　　萱萼干而为菹，名黄花菜，一名金针菜。甘平。利膈，清热，养心，解忧释忿，醒酒，除黄。荤素宜
　　之，与病无忌。
　　马兰甘辛凉。清血热，析酲解毒，疗痔杀虫。嫩者可茹、可菹、可馅，蔬中佳品，诸病可餐。
　　蒲縇即香蒲根，诗云：其蔌维何，维笋及蒲是矣甘凉。清热，养血，消痈，明目，利咽喉，坚牙，通二便。其花中蕊屑，名蒲黄，细若金粉。当欲开时，便取之，可密收作果食。入药凉血消瘀，炒黑又专止血，为喉舌诸血证妙品。按草木嫩时可茹者，在在有之。惟各处好尚不同，名谓不一。因限于篇幅，繁不胜搜。姑谱一二如上，以例其余。
　　縈亦作莼甘凉柔滑。吴越名蔬。下气止呕，逐水治疸。柔嫩者胜。时病忌之。
　　一切痈疽，莼菜捣敷，未成即消，已成即毒即散。
　　海带咸甘凉。软坚散结，行水化湿。故内而痰饮、带浊、疳胀、疝瘕、水肿、奔豚、黄疸、脚气，外而瘿瘤、瘰疬、痈肿、瘘疮，并能治之。解煤火毒，析酲消食。荤素咸宜。短细者良。海藻、昆布，粗不中食，入药功同。
　　紫菜甘凉。和血养心，清烦涤热。治不寐，利咽喉，除脚气、瘿瘤，主时行泻痢，析酲开胃。淡干者良。
　　石华甘咸寒滑。专清上焦客热，久食愈痔，而能发下部虚寒。盛夏煎之，化成胶冻。
　　寒凝已甚，中虚无火者忌食。粗者名麒麟菜，性味略同。
　　海粉甘凉。清胆热，去湿，化顽痰，消瘿瘤，愈瘰疬。
　　发菜本名龙须菜与海粉相同，而功逊之。
　　苔菜咸凉。清胆热，消瘰疬、瘿瘤，泄胀，化痰，治水土不服。
　　木耳甘平。补气，耐饥，活血。治跌扑伤，凡崩淋、血痢、痔患、肠风，常食可疗。色白者胜。煮宜极烂，荤素皆佳。
　　香蕈甘平。开胃，治溲浊不禁。包边圆嫩者佳。俗名香菰。痧痘后、产后、病后忌之，性能动风故也。
　　蘑菇甘凉。味极鲜美，荤素皆宜。开胃，化痰。嫩而无砂者胜。多食发风、动气，诸病人皆忌之。
　　鲜蕈甘寒。开胃，蔬中异味。以寒露时，松花落地所生者，无毒，最佳。荤素皆宜。病人均忌。或洗净沥干，以麻油或茶油沸过，入秋油浸收，久藏不坏。设莫辨良毒，切勿轻尝。中其毒者，以地浆、金汁解之。
　　茭白一名菰笋，一名茭笋甘寒。清湿热，利二便，解酒毒，已癞疡，止烦渴、热淋，除鼻齄、目黄。以杭州田种肥大纯白者良。精滑、便泻者勿食。
　　茄一名落苏甘凉。活血，止痛，消痈，杀虫，已疟，故一名草鳖甲。消肿，宽肠。治传尸劳、瘕疝诸病。便滑者忌之。种类不一，以细长深紫，嫩而子少者胜。荤素皆宜，亦可腌晒为脯。秋后者微毒，病人勿食。
　　妇人血黄，老茄竹刀切片，阴干为末，温酒下二钱。肠风下血，经霜茄子连蒂烧存性，研，每日空心酒服二钱匕。溃疝、胎疝，双蒂茄，悬房门上，出入视之。茄蔫所患亦蔫，茄干亦干矣。又法，双茄悬门上，每日抱儿视之，二三次钉针于上，十余日消矣。磕伤青肿，老黄茄极大者，切如指厚，新瓦焙研，温酒服二钱七，卧一寝，了无痕迹。热毒疮肿，生茄一枚，割去二分，去瓤二分，似罐子形，合患处，即消。如已出脓，再用取。喉痹，糟茄或酱茄，细嚼咽汁。乳裂，老茄裂开者阴干，烧存性，研，水调涂。
　　瓠譹亦作壶卢，俗作葫芦，一名瓠瓜，俗呼蒲芦甘凉。清热，行水，通肠。治五淋，消肿胀。其嫩叶亦可
　　茹。故诗云：幡幡瓠叶，采之烹之也。种类不一，味甘者嫩时皆可食。苦者名匏瓜，入药用。老则皆可为器。
　　冬瓜一名白瓜甘平。清热，养胃，生津，涤秽，除烦，消痈，行水。治胀满、泻痢、霍乱，解鱼、酒等毒。诸病不忌。荤素咸宜。惟冷食则滑肠耳！以搭棚所种，瓜不着地，皮色纯青，多毛，味纯甘而不酸者良。
　　诸般渴、痢，煮冬瓜食之，并饮其汁。亦治水肿，消暑湿。若孕妇常食，泽胎化毒，令儿无病。与芦菔同功。发背，冬瓜截去头，合疮上，瓜烂，截去再合，以愈为度。已溃者合之，亦能渐敛。
　　练瓜瓤也。甘平。绞汁服，止消渴，治淋，解热毒。洗面澡身去莗莙，令人白皙。
　　子古方所用瓜子，皆冬瓜子也。甘平。润肺，化痰浊，治肠痈。
　　皮甘平。祛风热，治皮肤浮肿、跌扑损伤。
　　叶清暑，治疟、痢、泄泻，止渴，疗蜂螫、恶疮。
　　藤秋后齐根截断，插瓶中，取汁服。治肺热痰火、内痈诸证良。
　　丝瓜一名天罗甘凉。清热解毒，安胎，行乳，调营，补阳，通络，杀虫，理疝，消肿，化痰。嫩者为肴，宜荤宜素。老者入药，能补能通。化湿除黄，息风止血。
　　痘疮不快，初出或未出，多者令少，少者令稀。老丝瓜近蒂三寸，连皮烧存性，研，砂糖汤调下。喉痹，丝瓜捣汁灌之。痈疽不敛，丝瓜捣汁频抹。酒痢，或便血腹痛，或肛门患痔，干丝瓜煅存性，研，酒服二钱。兼治乳汁不通、经阻气痛、腰痛、疝痛、酒积、黄疸等病。化痰止嗽，丝瓜煅存性，研末，枣肉丸弹子大，每一丸酒下。风热牙痛，丝瓜一条，以盐擦过，煅存性，研，频擦，兼治腮肿，水调敷。小儿浮肿，丝瓜、灯芯、葱白
　　等分，煎浓汁服，并洗。
　　叶，嫩时可茹。绞汁服，治痧秽腹痛。性能消暑解毒，􋼭贴疔肿甚妙。虫癣，清晨采带露丝瓜叶七片，逐片擦七下，忌鸡鱼发物。睾丸偏坠，丝瓜叶煅存性三钱，鸡子壳烧灰二钱，同研，温酒下。汤火伤，捣丝瓜叶敷。
　　苦瓜一名锦荔枝青则苦寒。涤热，明目，清心。可酱可腌，鲜时烧肉，先瀹去苦味，虽盛夏而肉汁能凝，中寒者勿食。熟则色赤，味甘性平，养血滋肝，润脾补肾。
　　菜瓜一名越瓜，一名梢瓜生食甘寒。醒酒涤热。糖腌充果，醯酱为菹，皆可久藏。病目者忌。
