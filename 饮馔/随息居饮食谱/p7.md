<!-- { "loadSidebar": true } -->
　　黄瓜一名胡瓜，《随园食单》误作王瓜生食甘寒。清热利水。可菹可馔，兼􍜳蔬之用。而发风动热，天行病后、疳、疟、泻痢、脚气、疮疥、产后、痧痘皆忌之。
　　喉肿、眼痛，老黄瓜一条，上开一小孔去瓤，入芒硝令满，悬阴处，待硝透出，刮下吹点。杖疮、汤火伤，五月五日，掐黄瓜入瓶内，封，挂檐下，取水扫之。
　　南瓜早收者嫩，可充馔，甘温，耐饥。同羊肉食，则壅气。晚收者甘凉，补中益气。蒸食味同番薯，既可代粮救荒，亦可和粉作饼饵。蜜渍充果食。凡时病、疳、疟、疸、痢、胀满、脚气、痞闷、产后、痧痘皆忌之。
　　解鸦片毒，生南瓜捣汁频灌。戒鸦片瘾，宜用南瓜蒸熟多食，永无后患。火药伤人，生南瓜捣敷，并治汤火伤。枪子入肉，南瓜瓤敷之即出。晚收南瓜，浸盐卤中备用，亦良。胎气不固，南瓜蒂煅存性，研，糯米汤下。虚劳内热，秋后将南瓜藤齐根剪断，插瓶内取汁服。
　　芋煮熟甘滑利胎，补虚涤垢，可荤可素，亦可充粮。消渴宜餐，胀满勿食。生嚼治绞肠痧，捣涂痈疡初起。丸服散瘰疬，并奏奇功。煮汁洗腻衣，色白如玉。捣叶罨毒箭，及蛇、虫伤。
　　笋竹萌也甘凉。舒郁，降浊升清，开膈消痰。味冠素食。种类不一，以深泥未出土而肉厚色白，味重软糯，纯甘者良。
　　可入荤肴，亦可盐煮，烘干为腊，久藏致远。出处甚繁，以天目早园为胜。小儿勿食，恐其咀嚼不细，最难克化也。毛竹笋，味尤重，必现掘而肥大极嫩，堕地即碎者佳。荤素皆宜，但能发病，诸病后、产后均忌之。闽人造为漉笋，以货远方，极嫩者胜。煎去劣味，始可入馔。产处州者较优，惟山中盛夏之鞭笋，严寒之冬笋，味虽鲜美，与病无妨。
　　豆腐一名菽乳甘凉。清热，润燥生津，解毒，补中，宽肠，降浊。处处能造，贫富倏宜，洵素食中广大教主也。亦可入荤馔。冬月冻透者味尤美。以青黄大豆，清泉细磨，生榨取浆，入锅，点成后，嫩而活者胜。其浆煮熟，未点者为腐浆。清肺补胃，润燥化痰。浆面凝结之衣，揭起晾干为腐皮，充饥入馔，最宜老人。点成不压则尤嫩，为腐花，亦曰腐脑。榨干所造者，有千层，亦名百叶。有腐干，皆为常肴，可荤可素。而腐干坚者，甚难消化，小儿及老弱、病后，皆不宜食。芦菔能消其积。由腐干而再造为腐乳，陈久愈佳，最宜病人。其用皂矾者，名青腐乳，亦曰臭腐乳。疳、膨、黄病、便泻者宜之。生榨腐渣，炒食，名雪花菜。熟榨者，仅堪饲猪。
　　豆腐泔水，浣衣去垢。一味熬成膏，治臁疮甚效。休息久痢，醋煎豆腐食。杖后青肿，切豆腐片贴之，频易，或以烧酒煮贴，色红即易，不红乃已。解盐卤毒，熟豆腐浆灌之。
　　
　　果食类
　　梅酸温。生时宜蘸盐食，温胆生津，孕妇多嗜之。以小满前肥脆而不带苦者佳。食梅齿􌜣，嚼胡桃肉解之。多食损齿，生痰助热，凡痰嗽、疳膨、痞积、胀满、外感未清、女子天癸未行，及妇女汛期前后、痧痘后，并忌之。青者盐腌，曝干为白梅，亦可蜜渍糖收法制，以充方物。半黄者烟熏为乌梅，入药及染色用之。极熟者榨汁，晒收为梅酱，古人用以调馔。故书曰：若作和羹，尔惟盐梅也。
　　喉痹乳蛾青梅二十枚盐十二两腌五日，取梅汁，入明矾三两桔梗白芷防风各三两牙皂三十条，俱研细末拌汁，和梅入瓶收之，每用一枚噙咽。凡中风痰厥，牙关不开，以此擦之，亦妙。梅核膈气，半黄梅子，每个用盐一两，腌一日夜，晒干。又浸又晒，至水尽乃止。用青钱三个，夹二梅，麻线缚定，通装瓷罐内，封埋土中，百日取出。每用一枚，含之咽汁，入喉立愈。刺在肉中，白梅肉嚼敷，亦治刀箭伤出血。乳痈肿毒，白梅煅存性，研，入轻粉少许，麻油和围，初起、已溃皆可用。诸疮胬肉，乌梅肉烧存性，研敷。久崩、久痢、便血日久，乌梅烧存性，研，米饮下二钱。蛔虫上行，蛔结腹痛，乌梅煎汤饮。指头痛肿，乌梅肉和鱼鲜捣封。
　　梅花半开时收藏，或蜜渍，或点茶，或蒸露，或熬粥，均妙。以绿萼、白梅为佳。入药舒肝解郁，清火稀痘。
　　梅叶解水毒，洗葛衣，则去霉点而不脆
　　杏甘酸温。须俟熟透食之，润肺生津。以大而甜者胜。多食生痰热、动宿疾。产妇、小儿、病人尤忌之。亦可糖腌蜜渍，收藏致远，以充方物。其核中仁，味苦入药，不堪食。
　　阴疮烂痛，杏仁烧黑，研膏敷。阴户虫痒，杏仁烧存性，研烂，绵裹纳入。肛舿痒痛，杏仁杵膏频敷。小儿脐烂成风，杏仁去皮研敷。箭镝在咽，或刀刃在咽膈诸隐处，杵杏仁敷。
　　杏叶煎汤，洗眼癣良。
　　叭哒杏甘凉。润肺，补液濡枯。仁味甘平，补肺润燥，止嗽下气，养胃化痰。阔扁尖弯如鹦哥嘴者良。去衣，或生或炒，亦可作酥酪。
　　双仁者有毒，勿用。寒湿痰饮、脾虚肠滑者忌食。
　　桃甘酸温。熟透啖之，补心活血，解渴充饥。以晚熟大而甘鲜者胜。多食生热，发痈疮、疟、痢、虫、疳诸患。可作脯，制酱造醋。凡食桃不消，即以桃枭烧灰，白汤下二钱，吐出即愈。
　　别有一种水蜜桃，熟时吸食，味如甘露，生津涤热，洵是仙桃。北产者良，深州最胜;太仓、上海亦产，较逊。
　　桃枭桃实在树，经冬不落，正月采收，中实者佳。煎汤服，止盗汗，已繲疟。
　　桃仁治产后阴肿，炒，研敷。妇人阴疮。杵烂，绵裹塞。
　　李一名嘉庆子甘酸凉。熟透食之，清肝涤热，活血生津。惟􏧡李为胜，而不能多得。不论何种，以甘鲜无酸苦之味者佳。多食生痰助湿，发疟、痢，脾弱者尤忌之。亦可盐曝、糖收、蜜渍为脯。
　　柰南产，实小，名林檎，一名来禽，一名花红。其青时体松不涩者，一名鵐果。甘酸温。下气生津，和中止泻。瀹汤代茗，味极清芬，均以大者胜。多食涩脉滞气，发热生痰。
　　北产，实大，名频婆，俗呼苹果。甘凉轻软，别有色香，润肺悦心，生津开胃，耐饥醒酒，辟谷救荒，洵果中仙品也。
　　栗甘平。补肾，益气，厚肠，止泻，耐饥，最利腰脚，解羊肉毒。辟谷济荒，生熟皆佳，点肴并用。嫩时嚼之，作桂花香。老者风干，则甜而嫩。同橄榄食，风味尤美。以钱塘产者良。凡食均须细嚼，连液吞咽，则有益。若顿食至饱，反壅气伤脾。其外感未去、痞满、疳积、疟、痢、瘰疬、产后、小儿、病人、不饥、便秘者，并忌之。以生极难化，熟最滞气也。
　　枣鲜者甘凉。利肠胃，助湿热，多食患胀泻、热渴，最不益人，小儿尤忌。
　　干者甘温。补脾养胃，滋营充液，润肺安神。食之耐饥，亦可浸酒。取瓤作馅，荤素皆宜。杀乌头、附子、天雄、川椒毒。卧时口含一枚，可解闷香。
　　以北产大而坚实肉厚者，补力最胜，名胶枣，亦曰黑大枣。色赤者名红枣，气香味较清醇，开胃养心，醒脾补血，亦以大而坚实者胜。可取瓤和粉，作糕饵。焚之辟邪秽。歉岁均可充粮。义乌所产南枣，功力远逊，仅供食品。徽人所制蜜枣，尤为腻滞。
　　多食皆能生虫、助热、损齿、生痰。凡小儿、产后，及温热、暑湿诸病前后、黄疸、肿胀、疳积、痰滞，并忌之。
　　梨甘凉。润肺，清胃，凉心，涤热息风，化痰已嗽，养阴濡燥，散结通肠，消痈疽，止烦渴，解丹石、烟煤、炙銩、高梁、曲􏤿诸毒。治中风不语、痰热、惊狂、温暑等疴。并绞汁服，名天生甘露饮。以皮薄心小，肉细无渣，略无酸味者良，北产尤佳。切开贴汤火伤，止痛不烂。中虚寒泻、乳妇、金疮忌之。新产及病后，须蒸熟食之。与芦菔相间收藏，则不烂。可捣汁熬膏，亦可酱食。
　　木瓜酸平。调气，和胃，养肝，消胀，舒筋，息风，祛湿。蜜渍，酒浸。多食患淋，以酸涩太过也。专治转筋，能健腰脚，故老人宜佩也。
　　脚气筋挛，以木瓜切片囊盛，日践踏之。霍乱转筋，木瓜一两煎服，仍煎汤浸青布，裹其足。辟臭虫，木瓜片铺席下。反花痔，木瓜末，鲜鱼身上涎，调涂。霉疮结毒，木瓜一味研末，水法丸，日以土茯苓汤下三钱。
　　柿鲜柿甘寒。养肺胃之阴，宜于火燥津枯之体。以大而无核，熟透不涩者良。或采青柿，以石灰水浸过，则涩味尽去，削皮啖之，甘脆如梨，名曰绿柿。凡中气虚寒，痰湿内盛，外感风寒，胸腹痞闷，产后，病后，泻痢，疟，疝，痧、痘后皆忌之。不可与蟹同食。
　　干柿甘平。健脾补胃，润肺涩肠，止血，充饥，杀疳，疗痔，治反胃，已肠风。老稚咸宜，果中圣品。以北产无核者胜。惟太柔腴，不堪藏久。柿饼、柿花功用相似，体坚耐久，并可充粮。
　　反胃、便泻，并以柿饼饭上蒸熟，日日同饭嚼食，能不饮水更妙。凡小儿初食饭时，亦如此嚼喂甚良。产后嗽逆、气乱心烦，柿饼碎切煮汁饮。痰嗽带血，大柿饼饭上蒸熟，每用一枚，批开，掺真青黛一钱，卧时食之，薄荷汤下。痘疮入目，柿饼日日食之。解桐油、银黝毒，多食柿饼。热痢、血淋，柿饼细切，同粳米煮粥食。
　　柿霜乃柿之精液，甘凉清肺。治吐血，咯血，劳嗽，上消，咽喉、口舌诸病甚良。
　　柿蒂下气，治咳逆、噎哕、气冲、不纳之证。
　　柿漆另有一种小柿，虽熟而色不赤，名曰蓈柿，亦曰漆柿。须于小暑前，柿未生核时，采而捣烂，其汁如漆，可以染罾、造扇，盖性能却水也。亦可生啖，性尤冷利。
　　石榴甘酸温涩。解渴，析酲。多食损肺伤齿，助火生痰，最不益人。但供观美而已。皮可染皂。
　　中虫毒，石榴皮煎浓饮。腿肚生疮，初起如栗，搔之渐开，黄水浸淫，痒痛溃烂，遂致绕胫而成锢疾。酸榴皮煎浓汁，冷定频扫。
　　花治吐血。研末吹鼻，止衄血，亦敷金疮出血。以千叶火红者良。
　　按：诸花忌浇热水，惟此花可以烈日中灌溉，并宜以荤浊热汤浇之则益茂，但勿著咸味耳！正月二十日分枝，则当年即花。物性之难测如此。余幼时见业师王鐶中先生，善养此花，而人罕知其法，故附识，以传于世。
　　橘甘平。润肺，析酲，解渴。闽产者名福橘，黄岩所产，皮薄色黄者，名蜜橘。俱无酸味而少核，皆为佳品。然多食生痰聚饮，风寒咳嗽及有痰饮者，勿食。味酸者，恋膈滞肺，尤不益人。并可糖腌作脯，名曰橘饼。以其连皮造成，故甘辛而温，和中开膈，温肺散寒，治嗽化痰，醒酒消食。
　　橘皮解鱼蟹毒，化痰下气。治咳逆、呕哕、噫噎、胀闷、霍乱、疳、疟、泻痢、便秘、脚气诸病，皆效。去白者名橘红，陈久愈良。福橘皮为胜，或瀹茗时入一片，亦妙。惟化州无橘，俗尚化州橘红，其色不红，皆柚皮也。
